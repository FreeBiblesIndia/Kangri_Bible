\id JHN Kangri Bible
\ide UTF-8
\rem Copyright Information: Creative Commons Attribution-ShareAlike 4.0 License
\h यूहन्ना
\toc1 यूहन्ने दा सुसमाचार
\toc2 यूहन्ना
\mt1 John
\mt1 यूहन्ना
\is भूमिका
\ip यूहन्‍ने दा लिख्या यीशु मसीह दे बारे च सुसमाचारे च यीशु जो परमात्में दे सदा दे वचना दे बारे च इआं दस्सदा ऐ जिन्हीं शरीरे दे रुपे च आई करी अहां च डेरा कित्ता ।" इसा कताबा च एह गल्ल स्पष्ट ऐ, कि एह सुसमाचार इसतांई लिख्या ऐ कि इसदे पाठक वसुआस करन कि यीशु ई प्रतिज्ञात उधारकर्ता मतलब परमात्में दा पुत्तर ऐ, कने सैह यीशु च वसुआस दे दुआरा जिन्दगी हासल करी सकन ( 20: 31 )
\ip भूमिका च यीशु जो परमात्में दे सदा दे वचन दे रूप च दस्सदा ऐ तिसदे बाद सुसमाचार दे पैहले हिस्से च सत आश्चर्यकर्मां या नशाणां दा वखान ऐ तिन्हां च एह प्रगट हुंदा ऐ कि यीशु प्रतिज्ञात उद्धारकर्ता मतलब परमात्में दा पुत्तर ऐ । सुसमाचारे च यीशु दी जिन्दगिया दिआं खास घटना दे बारे च यूहन्‍ना लिखदा ऐ अपर भिरी बी यूहन्‍ना खास सबालां पर अपणां ध्‍यान दिंदा ऐ । 1 यीशु कुण ऐ?:- पैहले पाठे चा यूहन्‍ना यीशु जो “वचन दस्‍सदा” है जेह्ड़ा कि परमात्में सौगी तिस बग्त भी था जाह्लू कि परमात्में सारी सृष्‍टी रची कने तिस दे वचन जिंदे बणी गै तांजे लोक दिखी सकन कि परमात्मां दिखणे च कदेया लगदा ऐ । यूहन्‍ना बपतिस्‍मा देणै बाळा यीशु जो “परमात्में दा मेम्ना” ग्लांदा है जेह्ड़ा कि संसारे देयां लोका दे पापां जो अप्पु पर चुकी लैंदा ऐ । कुच्छना लोकां यीशु मसीह पर वसुआस कित्ता कने तिसदे अनुयायी बणी गै, जाह्लू कि होरनी लोकां तिसदा विरोध कित्ता कने व्सुअस करणे ते मना करी दित्ता । 13 - 17 पाठे च यीशु जो पकड़ुआये जाणे आळी रात जो, यीशु दी तिसदे चेलेयां सौगी घनिष्ठ सेहभगिता, आखरी दे पाठां च यीशु दे पकड़ुआये जाणे कने मुकद्दमे, यीशु जो सूलिया चढ़ाये जाणे, दबे जाणे, दुआरा जिंदा होणां, कने दुआरा जिंदा होणे दे बाद चेलयां पर प्रगट होणे दा वखान ऐ ।
\ip यूहन्ना मसीह दे दुआरा सदा दी जिन्दगी दे दान पर जोर दिंदा ऐ । एह इक्क एसा दान ऐ जेह्ड़ा हुण शुरू हुंदा ऐ कने तिन्हां जो हासल हुंदा ऐ जेह्ड़े यीशु जो रस्ता, सच, जिन्दगी दे रूप च ग्रहण करदे हन । आत्मिक गल्लां जो दर्शाणे तांई दैनिक जिन्दगिया दी सधारण चीज्जां दा प्रतीकां दे रूप च प्रयोग यूहन्ने दी इक्क खास गल्ल ऐ, जिआं - जल - रोटी, रोटी, जोती, चरवाहा कने तिसदियां भेडां, कने अंगूरा दी बेल कने तिसदे फळ ।
\iot रूप रेखा
\io भूमिका 1: 1- 18
\io यूहन्ना बपतिस्मा दैणे आळा कने यीशु दे पैहले चेले 1: 19 -51
\io यीशु दी सेवा दे कम्म 2: 1 --- 12: 50
\io यरूशलेम दे अन्त दे कुच्छ दिन 13: 1 --- 19: 42
\io प्रभु यीशु मसीह दा दुआरा जिंदा होणां कने दुस्सणां 20: 1- 31
\io उपसंहार : गलील च पैहलें दुस्सणां 21: 1-25
\c 1
\s वचन देहधारी होया
\p
\v 1 सृष्टिया ते पैहले वचन था, कने वचन परमात्में सौगी था । कने वचन परमात्मां था ।
\v 2 ऐही सृष्टिया ते पैहले परमात्में सौगी था
\v 3 सब कुच्छ तिसदिया बजाह ते पैदा होया कने जेह्ड़ा कुच्छ पैदा होया ऐ, तिस च कोई भी चीज्ज तिसदे विना पैदा नी होई ।
\v 4 तिस च जिन्दगी थी कने सैह जिन्दगी माणुआं दी जोती थी ।
\v 5 जोती नैहरे च चमकदी कने नैहरें तिसियो ग्रहण नी कित्ता ।
\p
\v 6 इक्क माणु परमात्में दे पास्से ते आया जिसदा नां यूहन्ना था ।
\v 7 सैह इसतांई आया था कि जोती दी गवाही दैई सकें कि जोती दी गवाही दै, तांकि सारे तिसदिया बजाह ते वसुआस करन ।
\v 8 यहून्ना सैह जोती नी था, अपर सैह परमात्में दी तिसा जोतिया दी गवाही दैणां आया था ।
\p
\v 9 सच्ची जोती जेह्ड़ी हर इक्क माणुये जो लौ दिंदी ऐ, संसारे च जोती ओणे आळी थी ।
\v 10 सैह संसारे च था, कने संसार तिसदिया बजाह ते पैदा होया, कने संसारे दे माणुआं तिसियो नी पणछैणया ।
\v 11 सैह अपणे घरें आया कने तिसदे अपणेयां तिसियो नी अपनाया ।
\v 12 अपर जितणेयां तिस पर वसुआस कित्ता, तिन्हीं तिन्हां जो परमात्में दी औलाद होणे दा हक्क दित्ता, मतलब तिन्हां जो जेह्ड़े तिसदे नांये पर वसुआस रखदे हन ।
\v 13 सैह ना तां खून ते, ना तां शरीरे दिया मर्जिया ते, ना तां माणुये दिया मर्जिया ते अपर परमात्में ते पैदा होया ऐ ।
\p
\v 14 कने वचन माणुये दे रुपे च आया (देहधारी होया); कने अनुग्रह कने सचाईया नैं पूरा भरौई नैं अहां दे बिच च डेरा कित्ता । कने अहां तिसदी ऐसी महिमा दिखी, जिआं पिता दे इकलौते दी महिमा ।
\v 15 यूहन्ने तिसदे बारे च गवाही दित्ती, कने जोरे नैं ग्लाया, “एह सैई ऐ, जिसदे बारे च मैं ग्लाया कि जेह्ड़ा मिन्जो ते बाद ओआ दा, सैह मिन्जो ते म्हान ऐ क्जोकि सैह मिन्जो ते पैहले दा था ।”
\v 16 क्जोकी तिसदे गुणां ते ई अहां सबना अनुग्रह पर अनुग्रह हासल कित्ता ।
\v 17 इसतांई कि व्यवस्था तां मूसा दिया बजाह ते दित्ती गैई, अपर अनुग्रह कने सचाई यीशु मसीह दिया बजाह ते पुज्जी ।
\v 18 परमात्में जो कुणी कदी नी दिख्या, इकलौता पुत्तर जेह्ड़ा पिता दे मुड़ै (गोदी) च ऐ, तिन्हीं तिसियो प्रकट कित्ता ।
\s यूहन्ना बपतिस्मा दैणेआळे दी गवाही
\r ( मत्ती 3 : 1-12; मरकुस 1 : 1-8 ; लूका 3 : 1-18 )
\p
\v 19 यहून्ने दी गवाही एह ऐ, कि जाह्लू यहूदियां यरूशलेमे ते याजकां कने लेवियां जो तिसते एह पूछणे तांई घल्लया, “तू कुण ऐ?”
\v 20 तां तिन्हीं एह मनी लैआ कने मना नी कित्ता । अपर मनी लैआ, मै मसीह नी ऐ ।
\v 21 ताह्लू तिन्हां तिसते पूछया, तां भिरी एह कुण? क्या तू एलिय्याह ऐ? तिन्हीं ग्लाया, “मैं नी ऐ ।” “तां क्या तू सैह भविष्यवक्ता ऐ?” तिन्हीं जबाब दित्ता, “नी ।”
\v 22 ताह्लू तिन्हां तिसते पूछया “भिरी तू कुण ऐ? तांजे अहां अपणे घल्लणे आळेयां जो जबाब दैंन । तू अपणे बारे च क्या ग्लांदा ऐ?”
\v 23 तिन्हीं ग्लाया, “जिआं यशायाह भविष्यवक्तां ग्लाया था : मै सैह उआज ऐ जेह्ड़ा सुणसान जगाह च जोरे जोरे नैं ग्ला करदा ऐ : " परमात्में दे पास्सें फिरा कने अपणे मनां जो सीधे रस्ते च लैईआ,
\v 24 सैह माणु फरीसियां दे पास्से ते घल्लेयो थे,
\p
\v 25 तिन्हां माणुआं भिरी तिसते पूछया, “जे तू ना मसीह ऐ, कने ना तां एलिय्याह, कने ना सैह भविष्यवक्ता ऐ, तां भिरी बपतिस्मा क्जो दिंदा ऐ?”
\v 26 यूहन्ने तिन्हां जो जबाब दित्ता, मै तां पाणिये च बपतिस्मा दिंदा अपर तुहां बिच इक्क माणु खड़ूत्या ऐ, जिसियो तुहां नी जाणदे ।
\v 27 मतलब एह सैह ई ऐ जेह्ड़ा मेरे बाद ओणे आळा ऐ, जिसदेयां जूत्तेयां दे तस्मेयां दियां गट्ठा मैं खोलणे जोग्गा भी नीये ।”
\v 28 एह सारियां गल्लां यरदन दरैयाए पार बैतनिय्याह नांये दिया जगाह च होईयां, जित्थू यूहन्ना बपतिस्मा दिंदा था ।
\s परमात्में दा मेम्ना
\p
\v 29 दूंये दिने यूहन्ने यीशु जो अपणे अल्ल ओंदे दिखी नैं ग्लाया, दिखा एह परमात्में दा मेम्ना ऐ जेह्ड़ा संसारे दे पापे जो अप्पु उपर लैई लैंदा ऐ,
\v 30 एह सैई ऐ जिसदे बारे च मैं ग्लाया था, ‘इक्क माणु मिन्जो पचांह् ओआ दा ऐ जेह्ड़ा मिन्जो ते म्हान ऐ, क्जोकि सैह मिन्जो ते पैहले था,
\v 31 मैं भी तां तिसियो नी जाणदा था अपर इसतांई मैं पाणिये च बपतिस्मा दिंदा आया कि सैह इस्राएल पर प्रकट होई जां ।”
\v 32 कने यूहन्ने एह गवाही दित्ती, मैं आत्मां जो कबूतर दे रुप्पे च सुअर्गे ते लौंदे कने तिस पर बैहंदे दिख्या था ।
\v 33 मैं तां तिसियो पणछैणदा नी था, अपर जिन्हीं मिन्जो पाणिये नैं बपतिस्मा दैणे तांई घल्लया, तिन्हीं मिन्जो नैं ग्लाया, ‘जिस पर तू आत्मां जो लौंदे कने रुकदे दिखगा, सैई पवित्र आत्मां नैं बपतिस्मा दैणे आळा ऐ ।’
\v 34 कने मैं दिख्या, कने गवाही दित्ती कि ऐही परमात्में दा पुत्तर ऐ ।”
\s यीशु मसीह दे पैहले चेले
\p
\v 35 दूंये दिने भिरी यूहन्ना अपणे दूँ चेलयां सौगी तिसा जगाह खड़ूतेया था,
\v 36 कने जाह्लू तिन्हीं यीशु जो तिन्ची जांदे दिख्या तां तिन्हीं ग्लाया, दिखा एह परमात्में दा मेम्ना ऐ,
\v 37 ताह्लू यूहन्ना दे दूनी चेलेयां एह ग्लांदे सुणयां तां सैह यीशु दे पचांह् चली पै ।
\v 38 यीशुयें मुड़ी नैं तिन्हां जो अपणे पचांह् ओदें दिख्या कने तिन्हां जो ग्लाया, “तुहां कुसियो तोपा करदे हन?” तिन्हां तिस नैं ग्लाया, “हे रब्बी ( मतलब हे गुरु ), तू कुत्थू रैंह्दा ऐ?”
\v 39 यीशुयें तिन्हां नैं ग्लाया, आईआ कने दिखी लैआ ।” ताह्लू तिन्हां तिस सौगी जाई नैं तिसदे रैहणे दी जगाह दिखी, कने सैह दिन भर तिस सौगी रैह् । क्जोकि तकरिबन दस घटेयां दे लगभग था ।
\v 40 तिन्हां दूँई च, जेह्ड़ा यूहन्ना दी गल्ल सुणी नैं यीशु दे पचांह् चली पैयो थे, तिन्हां च इक्क शमौन पतरसे दा भाऊ अन्द्रियास था ।
\v 41 अन्द्रियासे पैहलें अपणे सक्के भाऊ शमौने नैं मिली नैं तिसियो ग्लाया, "अहां जो ख्रिस्त, मतलब मसीह मिली गैआ ।”
\v 42 अन्द्रियास अपणे भाऊ शमौने जो यीशु अल्ल लैई आया । यीशुयें तिस पर नजर करी नैं ग्लाया, तू यूहन्ने दा पुत्तर शमौन ऐ । अज्जे तू कैफा यानी पतरस नांये ते जाणेया जांगा ।
\s फिलिप्पुस कने नतनएले जो सदणां
\p
\v 43 दूंये दिने यीशुयें गलीले जो जाणे दे बारे च सोचेया । यीशु फिलिप्पुस नांये दे इक्की माणुये नैं मिलया कने ग्लाया, मेरे पचांह् चली पौ ।
\v 44 फिलिप्पुस भी अन्द्रियासे कने पतरसे दे सैहर बैतसैदा दा रैहणे आळा था ।
\v 45 फिलिप्पुस नतनएल नांये दे इक्की माणुये नैं मिलया कने तिसियो ग्लाया, “जिसदे बारे च मूसा दी व्यवस्था च कने भविष्यवक्तां ग्लाया ऐ, सैह अहां जो मिली गैआ; सैह युसुफे दा पुत्तर, यीशु नासरी ऐ ।”
\v 46 नतनएलें तिस नैं ग्लाया, “क्या कोई खरी चीज्ज भी नासरते ते निकळी सकदी ऐ?” फिलिप्पुसें तिस नैं ग्लाया, “चली नैं दिखी लै ।”
\v 47 यीशुयें नतनएले जो अपणे अल्ल ओदें दिखी नैं तिसदे बारे च ग्लाया, दिखा एह सचमुच इस्राएली ऐ : इस च बेमानी नी ऐ ।”
\v 48 नतनएलें तिस नैं ग्लाया, “तू मिन्जो किआं जाणदा ऐ?” यीशुयें तिसियो जबाब दित्ता, इसते पैहले कि फिलिप्पुसें तिज्जो सदेया, जाह्लू तू धूड़े दे रूखे थलैं था, ताह्लू मैं तिज्जो दिख्या था ।”
\v 49 नतनएलें तिस जो जबाब दित्ता, हे रब्बी तू परमात्में दा पुत्तर ऐ; तू इस्राएल दा महाराजा ऐ ।”
\v 50 यीशुयें तिस जो जबाब दित्ता, मैं जेह्ड़ा तिज्जो ग्लाया कि मैं तिज्जो धूड़े दे रूखे थलै दिख्या, क्या तू इसतांई वसुआस करदा ऐ? तू इसते भी बडे बडे कम्म दिखगा ।”
\v 51 भिरी तिस नैं ग्लाया, “मैं तुहां नैं सच सच ग्लांदा कि तुहां सुअर्गे जो खुलया, कने परमात्में दे सुअर्गदूतां जो माणु दे पुत्तरे उपर लौंदे कने उपर जांदे दिखगे ।”
\c 2
\s गलीले दे काना सैहरे च पैहला चमत्कारे दा कम्म
\p
\v 1 भिरी त्रीये दिने गलीले दे काना च कुसकी दा व्याह था, कने यीशु दी मां भी तित्थु ई थी ।
\v 2 यीशु कने तिसदे चेले भी तिस व्याह च सदेयो थे ।
\v 3 जाह्लू अंगूरा दा रस मुकी गैआ, तां यीशु दी माऊ तिसियो ग्लाया, “इन्हां अल्ल होर अंगूरा दा रस नीये ।
\v 4 यीशुयें तिसायो ग्लाया, “हे जणांसे तू मिन्जो क्जो ग्ला करदी? अल्ली तिकर मेरा बग्त नी आया ।”
\v 5 तिसदिया माऊ दासां नैं ग्लाया, जेह्ड़ा कुच्छ सैह तुहां नैं ग्लांगा सैई करनैयो ।
\v 6 तित्थु यहूदियां दे पवित्र करणे दे रुआजे मताबक पत्थरां दे छै घड़े रखेयो थे, जिन्हां च दो - दो कने त्रै - त्रै मण ओंदा था ।
\v 7 यीशुयें तिन्हां नैं ग्लाया, घड़ेयां च पाणी भरी दैआ ।” तिन्हां घड़ेयां जो मुँमें तिकर भरी दित्ता ।
\v 8 ताह्लू तिन्हीं तिन्हां नैं ग्लाया, हुण कड्डी नैं धामा दे वोटिये (मुखिये) अल्ल लैई जा ।” कने सैह लैई गै ।
\v 9 जाह्लू धामा दे वोटियें (मुखिये) सैह पाणी चक्खेया, जेह्ड़ा अंगूरा दा रस बणी गैआ था कने तिसियो पता नी चलेया कि सैह कुत्थू ते आया ऐ, ( अपर दासां जो पता था जिन्हां पाणी कडेया था, ) तां धामा दे वोटियें (मुखिये) लाड़ेयो सद्दी करी तिस नैं ग्लाया,
\v 10 हर इक्क माणु पैहलें खरिया किस्मा दा अंगूरा दा रस दिंदा ऐ, कने जाह्लू परोणे पी नैं मतवाळे होई जांदे हन, ताह्लू तू घटिया किस्मा दिंदा ऐ; अपर तैं खरिया किस्मा दा अंगूरा दा रस अल्ली तिकर बचाई करी रखेया ऐ,
\v 11 यीशुयें गलीले दे काना च अपणां एह पैहला चमत्कार दस्सी नैं अपणी जय जयकार करवाई कने तिसदेयां चेलेयां तिस पर वसुआस कित्ता ।
\p
\v 12 इसदे बाद सैह कने तिसदी मां कने तिसदे भाऊ कने तिसदे चेले कफरनहूम सैहरे जो गै कने तित्थु कुच्छ दिन रैह् ।
\s यरूशलेम दे मंदरे ते वपारियां जो बाहर कड्डणां
\r ( मत्ती 21 : 12,13; मरकुस 11 : 15-17; लूका 19 : 45,46 )
\p
\v 13 यहूदियां दा फसह दा तौआर नैड़े था कने यीशु यरूशलेमे जो गैआ ।
\v 14 तिन्हीं मंदरे च दांदा जो, भेडां कने कबूतरां बेचणे आळे व्पारियां जो कने अड़तिआं जो बैठेया दिख्या ।
\v 15 ताह्लू तिन्हीं रस्सियां दा कोड़ा बणांंई नैं, सारियां भेडां कने दांदा जो मंदरे ते कड्डी दित्ता, कने अड़तिआं दे पैसे रंगाड़ी दित्ते कने बैठणे आळे पटड़ैयां जो सट्टी दित्ते, ।
\v 16 कने कबूतर बेचणे आळेयां नैं ग्लाया, इन्हां जो ऐत्थू ते लैईआ । मेरे पिता दे घर जो वपारे दा घर मत बणांं ।”
\v 17 ताह्लू तिसदे चेलयां जो याद आई कि पवित्र शास्त्रे च लिख्या ऐ, तेरे घरे दी लगन मिन्जो खाई जांगी ।”
\v 18 इसा गल्ला पर यहूदी तिस नैं ग्लाणां लग्गे, तू जेह्ड़ा एह करदा ऐ तां अहां जो कुण दैआ चमत्कार दस्सदा ऐ?”
\v 19 यीशुयें तिन्हां जो जबाब दित्ता, “इस मंदरे जो ढाई दैआ, कने मैं इसियो त्रीं दिनां च खरेड़ी दिंगा“
\v 20 यहूदियां ग्लाया, “इस मंदरे जो बणांणेयो छत्ताली साल लग्गेयो हन, कने क्या तू इसियो त्रीं दिनां च खरेड़ी सकदा ऐ"
\v 21 अपर तिन्हीं अपणे शरीरे (देही) दे मंदरे दे बारे च ग्लाया था ।
\v 22 जाह्लू सैह मरी करी जिंदा होई गैआ तां तिसदेयां चेलेयां जो एह गल्ल याद आई कने तिन्हां तिस पवित्रशास्त्रे दे वचना कने यीशु मसीह दी ग्लाईयां गल्लां पर वसुआस कित्ता ।
\s यीशु मसीह माणुआं दे मनां जो जाणदा ऐ
\p
\v 23 जाह्लू यीशु यरूशलेमे च फसह दे तौआरे च था, तां मतेआं तिन्हां चमत्कारां जो जेह्ड़ा सैह दस्सदा था दिखी नैं तिसदे नांये पर वसुआस कित्ता ।
\v 24 अपर यीशुयें अपणे आप्पे जो तिन्हां दे भरोसे पर नी छडेया, क्जोकि सैह सबना जो जाणदा था ।
\v 25 कने तिसियो जरूरत नी थी कि माणु दे बारे च कोई गवाही दैं, क्जोकि सैह अप्पु ई जाणदा था कि माणु दे मने च क्या ऐ?”
\c 3
\s यीशु मसीह कने निकुदेमुस
\p
\v 1 फरीसियां च नीकुदेमुस नांये दा इक्क माणु था, जेह्ड़ा यहूदियां दा सरदार था ।
\v 2 तिन्हीं राती यीशु अल्ल आई नैं ग्लाणां, “हे गुरु, अहां जाणदे हन कि तू परमात्में दे पास्से ते गुरु होई नैं आया ऐ क्जोकि कोई इन्हां चमत्कारां जो जेह्ड़ा तू दस्सदा ऐ, जे परमात्मां तिसदे सौगी नी होये तां नी दस्सी सकदा ।”
\v 3 यीशुयें तिस जो जबाब दित्ता, “मैं तिज्जो नैं सच सच ग्लांदा, जे कोई नौये सिरे ते नी जम्में तां परमात्में दा राज्जे जो नी दिखी सकदा ।”
\v 4 निकुदेमुसे तिस नैं ग्लाया, माणु जाह्लू स्याणां होई जांदा, तां किआं जन्म लैई सकदा? क्या सैह अपणी माऊ दे पेट च दूई बरी अंदर जाई नैं जन्म लैई सकदा ऐ ।
\v 5 यीशुयें जबाब दित्ता, मैं तिज्जो नैं सच सच ग्लांदा, जाह्लू तिकर कोई माणु पाणी कने आत्मां ते नी जम्में तां सैह परमात्में दे राज्ज च प्रवेश नी करी सकदा ।
\v 6 क्जोकि जेह्ड़ा शरीरे ते जम्मेया ऐ, सैह शरीर ऐ, कने जेह्ड़ा आत्मां ते जम्मेया ऐ, सैह आत्मां ऐ ।
\v 7 हैराण मत होयें कि मैं तिज्जो नैं ग्लाया, तिज्जो तांई नौये सिरे ते जन्म लैणां जरूरी ऐ ।’
\v 8 हौआ जित्थू चाहंदी ऐ तित्थु चलदी ऐ कने तू तिसदिया उआजा सुणदा ऐ, अपर नी जाणदा कि सैह कतांह ते ओंदी ऐ कने कुत्थियो जांदी ऐ? जेह्ड़ा कोई आत्मां ते जम्मेया ऐ सैह ऐदेया ई ऐ ।”
\v 9 निकुदेमुसें तिसियो जबाब दित्ता, एह गल्लां किआं होई सकदियां हन ।
\v 10 एह सुणी नैं यीशुयें तिसियो ग्लाया, तू इस्राएलियां दा गुरु होई नैं भी क्या इन्हां गल्लां जो नी जाणदा?
\v 11 मैं तिज्जो नैं सच सच ग्लांदा कि अहां जेह्ड़ा जाणदे हन सैह ग्लांदे हन कने जिसियो अहां दिख्या तिसदी गवाही दिदें हन, कने तुहां म्हारी गवाही ग्रहण नी करदे ।
\v 12 जाह्लू मैं तुहां नैं धरतिया दियां गल्लां ग्लाईयां कने तुहां वसुआस नी कित्ता, तां जे मैं तुहां नैं सुअर्गे दियां गल्लां ग्लां तां भिरी किआं वसुआस करगे?
\v 13 कोई सुअर्गे च नी गैआ, सिर्फ सैई जेह्ड़ा सुअर्गे ते आया, मतलब माणु दा पुत्तर जेह्ड़ा सुअर्गे च ऐ ।
\v 14 कने जिस तरीके नैं मूसें बणे च सरपे जो ऊचिया जगाह पर चढ़ाया, तिस तरीके नैं जरूरी ऐ, कि माणुये दा पुत्तर भी उचिया जगाह पर चढ़ाया जां ।
\v 15 तांकि जेह्ड़ा कोई तिस पर वसुआस करगा सैह सदा दी जिन्दगी पांगा ।
\p
\v 16 क्जोकि परमात्में इस संसारे नैं इतणां प्यार कित्ता कि तिन्हीं अपणां इकलौता पुत्तर दैई दित्ता तांकि जेह्ड़ा कोई तिस पर वसुआस करगा सैह नाश नी हुंगा पर सदा दी जिन्दगी पांगा ।
\v 17 परमात्में अपणे पुत्तरे जो संसारे च इसतांई नी घल्लया कि संसारे पर सज्जा दा हुक्म दैं, अपर इसतांई कि संसार तिसदिया बजाह ते उद्धार पां ।
\v 18 जेह्ड़ा तिस पर वसुआस करदा ऐ, तिस पर सज्जा दा हुक्म नी होंदां, अपर जेह्ड़ा तिस पर वसुआस नी करदा, सैह गुनेगार ऐ; इसतांई कि तिन्हीं परमात्में दे इकलौते पुत्तरे दे नांये पर वसुआस नी कित्ता ।
\v 19 कने सज्जा दे हुक्मे दी बजाह ऐ कि जोती संसारे च आई, कने माणुआं जो नैहरा जोतिया ते जादा प्यारा लग्गा क्जोकि तिन्हां दे कम्म बुरे थे ।
\v 20 क्जोकि जेह्ड़ा कोई बुरा करदा ऐ, सैह जोतिया नैं बैर रखदा ऐ, कने जोतिया बक्खे नी ओंदा क्जोकि जोतिया च तिस्दे कम्म सामणे आई जांदे हन ।
\v 21 अपर जेह्ड़ा सच्चाईया पर चलदा ऐ, सैह जोतिया बक्खे ओंदा ऐ, तांकि तिसदे कम्म सामणे ओंन क्जोकि सैह परमात्में दे पास्से ते कित्यो हन ।
\s यीशु मसीह दे बारे च यूहन्ने दी गवाही
\p
\v 22 इसदे बाद यीशु कने तिसदे चेले यहूदिया देशे च आये; कने सैह तित्थु तिन्हां सौगी रैई नैं बपतिस्मा दैणां लग्गा ।
\v 23 यूहन्ना भी शालेम दे बक्खे ऐनोन च बपतिस्मा दिंदा था, क्जोकि तित्थु मता पाणी था, कने माणु आई नैं बपतिस्मा लैंदे थे ।
\v 24 यूहन्ना तिस बग्त तिकर जेला च नी पाया था ।
\v 25 तित्थु यूहन्ना दे चेलयां दा कुसकी यहूदिये सौगी पवित्रता दे बारे च सुआल जबाब होया ।
\v 26 कने तिन्हां यूहन्ने अल्ल आई नैं तिसियो ग्लाया, हे गुरु, जेह्ड़ा माणु यदरन दरैयाए पार तिज्जो सौगी था, कने जिसदी तैं गवाही दित्ती, दिखा, सैह बपतिस्मा दै दा ऐ, कने सारे तिस अल्ल ओआ दे हन ।”
\v 27 यूहन्ने जबाब दित्ता, जाह्लू तिकर माणुये जो सुअर्गे ते नी दित्ता जां, ताह्लू तिकर सैह कुच्छ नी पाई सकदा ।
\v 28 तुहां तां अप्पु ई मेरे गवाह हन कि मैं ग्लाया, मैं मसीह नी, अपर तिसदे गांह घल्लया ।
\v 29 जिसदी लाड़ी ऐ, सैह ई लाड़ा ऐ, अपर लाड़े दा जेह्ड़ा साथी सौगी खड़ूतेया तिसदी सुणदा ऐ, लाड़े दिया उआजा ते बड़ा खुश हुंदा ऐ” हुण मेरी एह खुशी पूरी होई ऐ ।
\v 30 जरूरी ऐ कि सैह बढ़े कने मैं घटें ।
\v 31 जेह्ड़ा सुअर्गे ते ओंदा ऐ, सैह सबते म्हान ऐ, जेह्ड़ा धरतिया ते ओंदा ऐ सैह धरतिया दा ऐ, कने धरतिया दियां गल्लां ग्लांदा ऐ : जेह्ड़ा सुअर्गे ते ओंदा ऐ, सैह सबना ते ऊपर ऐ ।
\v 32 जेह्ड़ा कुच्छ तिन्हीं दिख्या कने सुणया ऐ, तिसदी गवाही दिंदा ऐ; कने कोई तिसदी गवाही ग्रहण नी करदा ।
\v 33 जिन्हीं तिसदी ग्लाईयां गल्लां पर वसुआस करी लैआ तिन्हीं इसा गल्ला पर छाप लगाई दित्ती कि परमात्मां सच्चा ऐ ।
\v 34 क्जोकि जिसियो परमात्में घल्लया ऐ, सैह परमात्में दियां गल्लां ग्लांदा ऐ, क्जोकि सैह आत्मां नापी नापी नैं नी दिंदा ।
\v 35 पिता पुत्तरे नैं प्यार रखदा ऐ, कने तिन्हीं सारियां चीज्जां तिसदे हत्थ च दैई दित्ती ।
\v 36 जेह्ड़ा पुत्तरे पर वसुआस करदा ऐ, सदा दी जिन्दगी तिसदी ऐ; अपर जेह्ड़ा पुत्तरे दी नी मनदा, सैह जिन्दगिया जो नी दिखगा, अपर परमात्में दा गुस्सा तिस पर रैंह्दा ऐ ।”
\c 4
\s यीशु मसीह कने सामरी जणांस
\p
\v 1 भिरी जाह्लू प्रभु जो पता लग्गा कि फिरीसियां सुणया ऐ कि यीशु यूहन्ना ते जादा चेले बणांदा कने तिन्हां जो बपतिस्मा दिंदा ऐ –
\v 2 हलांकि यीशु अप्पु नी अपर तिसदे चेले बपतिस्मा दिंदे थे ।
\v 3 ताह्लू सैह यहूदिया जो छड्डी नैं भिरी गलीले जो चली गैआ ।
\v 4 कने तिस जो सामरिया च होई नैं जाणां जरूरी था ।
\v 5 इसतांई सैह सूखार नांये दे सामरिया दे इक्की सैहरे तिकर आया, जेह्ड़ा तिसा जमीना अल्ल ऐ जिसियो याकूबे अपणे पुत्तर यूसुफे जो दित्या था ।
\v 6 कने याकूबे दा खूअ भी तित्थु था । तां यीशु रस्ते च थकी नैं तिस खूये पर इंया ई बैई गैआ । एह गल्ल दपेरा दे बग्त होई ।
\p
\v 7 इतणे च इक्क सामरी जणांस पाणी भरणां आई । यीशुयें तिसायो ग्लाया, मिन्जो पाणी पिया ।”
\v 8 क्जोकि तिसदे चेले तां सैहरे च खाणां मूले लैणां गैयो थे ।
\v 9 तिन्नै सामरी जणांसा यीशु मसीह नैं ग्लाया, तू यहूदी सामरी जाणांंसा ते पाणी क्जो मंगा दा ऐ?” (क्जोकि यहूदी सामरियां सौगी कोई भी बर्ताव नी रखदे । )
\v 10 यीशुयें जबाब दित्ता, जे तू परमात्में दे वरदाने जो जाणदी कने एह भी जाणदी कि सैह कुण ऐ जेह्ड़ा तिज्जो ग्लांदा ऐ, ‘मिन्जो पाणी पिया,’ तां तू तिसते मंगदी, कने सैह तिज्जो जिन्दगी दा पाणी दिंदा ।”
\v 11 जणांसा तिसियो ग्लाया, हे प्रभु तिज्जो अल्ल पाणी भरणे जो तां कुच्छ भी नीये, कने खूअ डुग्गा ऐ, तां सैह जीवने दा पाणी तिज्जो अल्ल कतांह ते आया?
\v 12 क्या तू अहां दे बुड़े याकूबे ते बडा ऐ, जिन्हीं अहां जो एह खूअ दित्या; कने अप्पु ई अपणी औलाद, कने अपणे डंगरा सौगी इसते पित्या?”
\v 13 यीशुयें तिसा जो जबाब दित्ता, जेह्ड़ा कोई एह पाणी पींगा सैह भिरी प्यासा नी रैंह्गा,
\v 14 अपर जेह्ड़ा कोई तिस पाणियें च पींगा जेह्ड़ा मैं तिसियो दिंगा । सैह भिरी सदा काल तिकर प्यासा नी हुंगा; अपर जेह्ड़ा पाणी मैं तिसियो दिंगा, तिस च इक्क पाणिये दा खुअ बणी जांगा जेह्ड़ा सदा दी जिन्दगी तांई निकळदा रैंह्गा ।”
\v 15 जणांसा तिसियो ग्लाया हे प्रभु सैह पाणी मिन्जो दे तांजे मैं प्यासी ना होयें कने ना पाणी भरणे जो इतणी दूर ओयें ।
\p
\v 16 यीशुयें तिसायो ग्लाया, जा अपणे लाड़े जो ऐत्थियो सदी लैयो ।”
\v 17 जणांसा जबाब दित्ता, मैं बगैर लाड़ें ऐ । यीशुयें ग्लाया तू ठीक ग्लांदी ऐ, मैं बगैर लाड़े ऐ ।
\v 18 क्जोकि तू पंज लाड़े करी चुकियो ऐ, कने जिस अल्ल तू हुण ऐ सैह भी तेरा लाड़ा नी । एह तैं सच ग्लाया ।”
\v 19 जणांसा तिसियो ग्लाया, हे प्रभु मिन्जो लगदा ऐ कि तू भविष्यवक्ता ऐ ।
\v 20 अहां दे स्याणेयां इसी प्हाड़े पर आराधना कित्ती, कने तुहां ग्लांदे हन कि सैह जगाह जित्थू आराधना करणां चाइदी यरूशलेमे च ऐ ।
\v 21 यीशुयें तिसायो ग्लाया, हे नारी मेरी गल्ला दा वसुआस कर कि सैह बग्त ओआ दा ऐ कि तुहां ना तां इस प्हाड़े पर पिता दी आराधना करी सकगे ना ई यरूशलेमे च ।
\v 22 तुहां जिसियो नी जाणदे, तिसदी आराधना करदे हन; कने अहां जिसियो जाणदे हन तिसदी आराधना करदे हन; क्जोकि उद्धार यहूदियां दे बिचे ते ऐ ।
\v 23 अपर बग्त ओआ दा ऐ, कने हुण भी ऐ, जिस च सच्चे भक्त पिता दी आराधना आत्मां कने सचाईया नैं करगे, क्जोकि पिता अपणे तांई एदेयो ई भक्तां जो तोपदा ऐ ।
\v 24 परमात्मां आत्मां ऐ, कने जरूरी ऐ कि तिसदी आराधना करणे आळे आत्मां कने सचाईया नैं आराधना करन ।”
\v 25 जणांसा तिसियो ग्लाया, मैं जाणदी कि मसीह जिसियो ख्रिस्त भी ग्लांदे हन ओणे आळा ऐ; जाह्लू सैह ओंगा, तां अहां जो सारियां गल्लां दस्सी दिंगा ।”
\v 26 यीशुयें तिसा नैं ग्लाया, मैं सैह ई ऐ जेह्ड़ा तिज्जो नैं ग्ला करदा ऐ ।”
\s चेलयां दी वापसी
\p
\v 27 इतणे च तिसदे चेले वापस आई गै, कने हैराण होणां लग्गे कि सैह इक्की जणांसा नैं गल्लां करा दा ऐ, तमी कुसी जो भी पूछणे दी हिम्मत नी पैई, “तू क्या चाहंदा ऐ?” या “इसा नैं क्जो गल्लां करा करदा ऐ?”
\v 28 ताह्लू जणांसा अपणे घड़े छड्डी नैं सैहरे च चली गैई, कने लोकां ने ग्लाणां लग्गी,
\v 29 ओआ, इक्की माणुये जो दिखा, जिन्हीं सारा कुच्छ जेह्ड़ा मैं कित्या मिन्जो दस्सी दित्ता । कुत्की ऐही तां मसीह नी ऐ?”
\v 30 ताह्लू सैह सैहरे ते निकळी नैं तिस अल्ल ओणा लग्गे ।
\v 31 इस बीच तिसदे चेलयां यीशुये नैं एह विणती कित्ती, हे रब्बी कुच्छ खाई लै ।”
\v 32 अपर तिन्हीं अपणे चेलयां नैं ग्लाया, “मिन्जो अल्ल खाणे तांई देहया खाणां ऐ जिसियो तुहां नी जाणदे ।”
\v 33 ताह्लू चेले अप्पु च ग्लाणां लग्गे, “क्या कुणकी इसियो खाणे तांई कुच्छ अंदेया?”
\v 34 यीशुयें तिन्हां नैं ग्लाया, “मेरा खाणां एह ऐ कि अपणे घल्लणे आळे दी इच्छा दे मताबक चलें कने तिसदा कम्म पूरा करें ।
\v 35 क्या तुहां नी ग्लांदे, बडाईया बडणे जो अल्ली तिकर चौर मीहने पैयो हन?’ दिखा, मैं तुहां नैं ग्लांदा, अपणी अंखी चुकी नैं खेतां पर नजर फेरा कि फसल बडणे पक्की होईयो ऐ ।
\v 36 फसला जो बडणे आळे जोदिहाड़ी मिलदी ऐ कने सदा दी जिन्दगिया तांई फळ पांदा ऐ, तांजे बाणेआळा कने बडणे आळा दोयो मिली नैं मजा करन ।
\v 37 क्जोकि ऐत्थू एह गल्ल ठीक बैंहदी ऐ कि: ‘बाणेआळा होर ऐ कने बडणे आळा होर ।’
\v 38 मैंईं तुहां जो सैह खेतां दी फसल बडणे तांई घल्लया जिस च तुहां मेहनत नी कित्ती : दूयां माणुआं मेहनत कित्ती कने तुहां तिन्हां दिया मेहनता दे फळे च भागी होये ।”
\s सामरियां दा वसुआस करणां
\p
\v 39 तिस सैहरे दे मते सामरी माणु तिसा जाणांसा दे ग्लाणे नैं यीशु पर वसुआस कित्ता, क्जोकि तिन्नै एह गवाही दितियो थी : तिन्हीं सब कुच्छ जेह्ड़ा मैं कित्या, इन्हीं सब कुच्छ मिन्जो दस्सी दित्ता ।’
\v 40 इसतांई जाह्लू एह सामरी तिस अल्ल आये, तां तिस नैं विणती करणां लग्गे कि अहां दे सैहरे च रैह् । कने सैह तित्थु दो दिन तिकर रैह्आ ।
\v 41 तिसदे वचने दिया बजाह ते होर मतेआं लोकां वसुआस कित्ता ।
\v 42 कने तिसा जणांसा नैं ग्लाया, हुण अहां तेरे ग्लाणे पर ई वसुआस नी करदे; क्जोकि अहां अप्पु ई सुणी लैआ, कने जाणदे हन कि ऐई सचमुच च संसारे दा उद्धार करणे आळा ऐ ।”
\p
\v 43 भिरी तिन्हां दूँई दिना बाद सैह तित्थु ते निकळी नैं गलीलेयो चली गैआ ।
\v 44 क्जोकि यीशुयें अप्पु ई गवाही दित्ती कि भविष्यवक्ता अपणे देशे च आदर मान नी पाई सकदा ।
\v 45 जाह्लू सैह गलीले च आया, तां गलीली माणुआं तिसदा सुआगत कित्ता; क्जोकि तिन्हां सब कुच्छ दिख्या था, जेह्ड़ा तिन्हीं यरूशलेमे च इक्क तौआरे दे दिने कित्तेया था, ( क्जोकि सैह सारे माणु भी इस तौआरे च शामल थे )
\s राज्जकर्मचारी दे जागते जो ठीक करणां
\p
\v 46 ताह्लू सैह भिरी गलीले दे काना सैहरे च आया जित्थू तिन्हीं पाणिये जो अंगूरा दा रस बणांंया था । तित्थु राजे दा इक्क मुलाजम था जिसदा जागत कफरनहूम सैहरे च बमार था ।
\v 47 सैह एह सुणी नैं कि यीशु यहूदिया ते गलीले च आई गैआ, तिस अल्ल गैआ कने तिस नैं विणती करणां लग्गा कि चली नैं मेरे पुत्तरे जो ठीक करी दे : क्जोकि सैह मरणे आळा था ।
\v 48 यीशुयें तिस नैं ग्लाया, जाह्लू तिकर तुहां चमत्कार कने अदभुत कम्म नी दिखगे ताह्लू तिकर कदी भी वसुआस नी करगे ।”
\v 49 राजें दे मुलाजमें तिस नैं ग्लाया, हे प्रभु मेरे जागते दी मौत होणे ते पैहलें चल,
\v 50 यीशुयें तिस नैं ग्लाया जा तेरा जागत जिंदा ऐ ।” तिस माणुयें यीशु दी ग्लाईया गल्ला पर वसुआस कित्ता कने चली गैआ ।
\v 51 सैह रस्ते च ई था कि तिसदे दास तिस नैं आई मिले कने ग्लाणां लग्गे, तेरा जागत जिंदा ऐ ।”
\v 52 तिन्हीं अपणे दासां ते ते पूछया, कुस बग्त सैह ठीक होणां लग्गा?” तिन्हां तिस नैं ग्लाया, कल सातमे घंटे च तिसदा बुखार उतरी गैआ था ।”
\v 53 ताहलू तिस जागते दा बुड़ा जाणी गैआ कि एह तिसी बग्त ठीक होया जिस बग्त यीशुयें तिस नैं ग्लाया, तेरा जागत जिंदा ऐ,” कने तिन्हीं कने तिसदे सारे परिवारें वसुआस कित्ता ।
\v 54 एह दूआ चमत्कार था जेह्ड़ा यीशुयें यहूदिया ते गलीले च आई नैं दस्सया ।
\c 5
\s ठतियां सालां दे बमार माणुये जो ठीक करणां
\p
\v 1 इन्हां गल्लां दे बाद यहूदियां च इक्क तौआर आया, कने यीशु यरूशलेमे जो गैआ ।
\v 2 यरूशलेमे च भेडा दे ओबरे दे दुआरे अल्ल इक्क तळाह था जिसियो इब्रानी बोलिया च बैतहसदा ग्लांदे हन; तिसदे पंज ओसारे हन ।
\v 3 इन्हां ओसारेयां च मते बमार, अन्ने, लंगड़े कने सूक्खे अंगा आळे [ पाणी दे हिलने दी उम्मीदा च ] रैंह्दे थे ।
\v 4 [ क्जोकि खास बग्ते पर परमात्में दे सुअर्गदूत तळाहे च लौई करी पाणिये जो हिलांदे थे । पाणियें हिलांदे ई जेह्ड़ा कोई पैहले लौंदा सैह खरा होई जांदा था चाहे तिसदी कोई भी बमारी क्जो ना होयें । ]
\v 5 तित्थु इक्क माणु था, जेह्ड़ा ठतियां सालां ते बमारिया च पैआ था ।
\v 6 यीशुयें तिसियो बमार दिखी नैं कने एह जाणी नैं कि सैह मतेआं दिना दा इसा हालता च पैआ ऐ, तिसते पूछया. क्या तू खरा होणां चाहंदा ऐ ।
\v 7 तिन्हीं बमारें तिसियो जबाब दित्ता, हे प्रभु मिन्जो अल्ल कोई माणु नीये कि जाह्लू पाणी जो हिलांदे तां ताह्लू मिन्जो तळाये च लौआं; अपर मिन्जो पुज्जदे पुज्जदे दूआ मिन्जो ते पैहले लौई जांदा ऐ ।”
\v 8 यीशुयें तिस नैं ग्लाया, उठ अपणे मंजोलूये चुक, कने चल फिर ।”
\v 9 सैह माणु तालु ई ठीक होई गैआ, कने अपणे मंजोलूये चुकी नैं चलणां फिरणां लग्गी पैआ ।
\p
\v 10 सैह सब्त दा दिन था । इसतांई यहूदी तिस माणुये जेह्ड़ा ठीक होया था । ग्लाणां लग्गे, “अज्ज तां सब्त दा दिन ऐ, तां तिज्जो मंजोलू चुकणां ठीक नीये ।
\v 11 तिन्हीं माणुये तिन्हां जो जबाब दित्ता, जिन्हीं मिन्जो ठीक कित्ता, तिन्हीं मिन्जो ग्लाया, अपणे मंजोलूये चुक, कने चल फिर ।”
\v 12 तिन्हां यहूदियां तिस माणुये ते पूछया, सैह कुण माणु ऐ जिन्हीं तिज्जो ग्लाया, मंजोलूये चुक कने चल फिर ।”
\v 13 अपर जेह्ड़ा खरा होई गैआ था सैह नी जाणदा था कि कुणी ठीक कित्ता ऐ क्जोकि यीशु तिसा जगाह च भीड़ होणे दिया बजाह ते तित्थु ते चली गैआ था ।
\v 14 इन्हां गल्लां होणे दे बाद सैह यीशु जो मंदरे च मिला । यीशुयें तिस नैं ग्लाया, दिख तू खरा होई गैआ ऐ : हुण भिरी ते पाप मत करदा इआं ना होयें कि हुण तू भारी मुसीबत च फंसी जा ।”
\v 15 तिस माणुयें जाई करी यहूदियां नैं ग्लाई दित्ता कि जिन्हीं मिन्जो ठीक कित्या सैह यीशु ऐ ।
\v 16 इसा बजाह ते यहूदी यीशु जो सताणां लग्गे, क्जोकि सैह ऐदेय कम्म सब्त आळे दिनें ई करदा था ।
\v 17 इसा गल्ला पर यीशुयें तिन्हां नैं ग्लाया, मेरा पिता अल्ली तिकर कम्म करदा ऐ, कने मैं भी कम्म करदा ।
\v 18 इस गल्ला दिया बजाह ते यहूदी माणु यीशु जो मारने दी होर भी जादा कोशस करणां लग्गे, क्जोकि सैह ना सिर्फ सब्त दे दिन दी कानूने जो तोड़दा था, अपर परमात्में जो अपणां पिता ग्लाई नैं अप्पु जो परमात्में बराबर बणांदा था ।
\s जागते दा हक्क
\p
\v 19 इसा गल्ला पर यीशुयें तिन्हां नैं ग्लाया, मैं तुहां नैं सच सच ग्लांदा, पुत्तर अप्पु ते कुच्छ नी करी सकदा, सिर्फ तिन्हां कम्मां करी सकदा जेह्ड़ा सैह अपणे पिता जो करदे दिखदा ऐ । क्जोकि जिन्हां जिन्हां कम्मा जो सैह करदा ऐ तिन्हांजो पुत्तर भी तिसा रितिया नैं करदा ऐ ।
\v 20 क्जोकि पिता अपणे पुत्तरे सौगी प्यार रखदा ऐ कने जेह्ड़ा जेह्ड़ा कम्म सैह अप्पु करदा ऐ, अपणे पुत्तरे जो दस्सदा ऐ; कने पुत्तरें इस ते भी बडे बडे कम्म तिसियो करी नैं दस्सणे तांकि तुहां हैराण होन ।
\v 21 जिआं पिता मरेयां जो ठुआलदा कने जिंदा करदा ऐ, तिआं ई पुत्तर भी तिन्हां जो चाहंदा ऐ जिन्हां जो जिंदा करदा ऐ ।
\v 22 पिता कुसी दा न्याय नी करदा, अपर न्याय करणे दा सारा कम्म पुत्तरे जो सौंपी दित्या ऐ ।
\v 23 कि सारे लोक जिआं पिता दा आदर करदे हन तिआं ई पुत्तरे दा भी आदर करन । जेह्ड़ा पुत्तरे दा आदर नी करदा, सैह पिता दा जिन्हीं तिसियो घल्लया ऐ, आदर नी करदा ।
\v 24 मैं तिज्जो नैं सच सच ग्लांदा, जेह्ड़ा मेरा वचन सुणी नैं मेरे घल्लणे आळे पर वसुआस करदा ऐ, सदा दी जिन्दगी तिसदी ऐ; कने तिस पर सज्जा दा हुक्म नी होंदा, अपर मरने दे बाद भी जिन्दगी पाणी ऐ ।
\p
\v 25 मैं तिज्जो नैं सच सच ग्लांदा, सैह बग्त ओणे आळा ऐ, कने हुण भी ऐ, जिस च मरेयो माणु परमात्में दे पुत्तरे दी उआजा सुणगे, कने जेह्ड़े सुणगे सैह जींगे ।
\v 26 क्जोकि जिस तरीके नैं परमात्मां अप्पु च जिन्दगी रखदा ऐ, तिसा रीतिया नैं तिन्हीं पुत्तरे जो भी जिन्दगी रखणे दा हक्क दित्या;
\v 27 जे तिसियो न्याय करणे दा भी हक्क दित्या ऐ, क्जोकि सैह माणुये दा पुत्तर ऐ ।
\v 28 इन्हां गल्लां सुणी करी हैराण मत होआ; क्जोकि सैह बग्त ओआ करदा ऐ कि जितणे कब्रा च हन सैह तिसदी उआज सुणी नैं निकळी ओंगें ।
\v 29 जिन्हां खरे कम्म कित्यो तिन्हां दुवारा जिन्दगी पाणे तांई जिंदे होंणां, कने जिन्हां बुरे कम्म कित्यो तिन्हां सज्जा दी जिन्दगी पाणे तांई जिंदे होंणां ।
\s यीशु मसीह दे बारे च गवाही
\p
\v 30 मैं अप्पु ते कुच्छ नी करी सकदा; जिआं सुणदा, तिआं ई न्याय करदा; कने मेरा न्याय सच्चा हुंदा ऐ, क्जोकि मैं अपणी इच्छा नी अपर अपणे घल्लणे आळे दी इच्छा चाहंदा ।
\v 31 जे मैं अप्पु ई अपणे बारे च गवाही दैं तां मेरी गवाही सच्ची नी होणी ।
\v 32 मेरे बारे च गवाही दैणे आळा होर ऐ, कने मैं जाणदा कि जेह्ड़ी गवाही सैह मेरे बारे दिंदा ऐ, सैह सच्ची ऐ ।
\v 33 तुहां यूहन्ना ते पछाया कने तिन्हीं सच्च दी गवाही दित्ती ऐ ।
\v 34 अपर मैं अपणे बारे च माणु दी गवाही नी चाहंदा; अपर मैं एह गल्लां इसतांई ग्लांदा कि तुहां उद्धार पान ।
\v 35 सैह तां बळदा कने चमकदा दिय्या था, कने तुहां जो थोड़ी देर तिकर तिसदी जोतिया च मगन होणां खरा लग्गा ।
\v 36 अपर मिन्जो अल्ल जेह्ड़ी गवाही ऐ सैह यूहन्ना दी गवाहिया ते बडी ऐ; क्जोकि जेह्ड़ा कम्म पितें मिन्जो पूरा करणे दी जिम्मेवारी दित्तियो मतलब तिन्हां कम्मां जो मैं करदा ऐ, सैह कम्म ई मेरे गवाह हन कि मिन्जो मेरे पितें घल्लया ऐ ।
\v 37 कने पिता जिन्हीं मिन्जो घल्लया ऐ, तिन्हीं मेरी गवाही दित्ती ऐ । तुहां ना कदी तिसदी उआज सुणी, कने ना तिसदा रूप दिख्या।
\v 38 कने तुहां तिसदेयां वचना जो नी मनदे, क्जोकि जिन्हीं तिसियो घल्लया तुहां तिसदा वसुआस नी करदे ।
\v 39 तुहां पवित्रशास्त्रे च तोपदे हन कने सोचदे हन कि तिस च सदा दी जिन्दगी तिस च ई ऐ, कने एह पवित्रशास्त्र ई मेरे बारे च गवाही दिंदा ऐ ।
\v 40 भिरी भी तुहां जिन्दगी पाणे तांई मिन्जो अल्ल औणा नी चाहंदे ।
\v 41 मैं माणुआं ते आदर नी चाहंदा ।
\v 42 अपर मैं तुहां जो जाणदा कि तुहां च परमात्में दा प्यार नीये ।
\v 43 मैं अपणे पिता दे नांये ते आया, कने तुहां मिन्जो नी अपनादें; जे होर कोई अपणे नांये ते ओंये, तां तिसियो तुहां अपनाई लैणां ।
\v 44 तुहां किआं वसुआस करी सकदे अपर तुहां जेह्ड़े इक्की दूये ते आदर चाहंदे हन कने सैह आदर जेह्ड़ा सिर्फ इक्क सच्चा परमात्मां ऐ तिसते नी पाणां चाहंदे ।
\v 45 एह मत सोचा कि मैं परमात्में दे सामणे तुहां पर दोष लगाणां; तुहां पर दोष लगाणे आळा तां मूसा ऐ जिस पर तुहां आस रखियो ऐ ।
\v 46 क्जोकि जे तुहां मूसा दा वसुआस करदे, तां मेरा भी वसुआस करदे, इसतांई कि तिन्हीं मेरे बारे च लिख्या ऐ ।
\v 47 अपर तुहां तिसदियां लिखेयां लेखा पर वसुआस नी करदे, तां मेरेयां वचना पर किआं वसुआस करगे?”
\c 6
\s पंज हजार माणुआं जो खुआणां
\r ( मत्ती 14 : 13-21; मरकुस 6 : 30-44; लूका 9 : 10-17 )
\p
\v 1 इन्हां गल्लां दे बाद यीशु गलीले दिया इक्की झीला तिबिरियास झीला दे पारले पास्सेयो चली गैआ ।
\v 2 कने माणुआं दी इक्क बड़ी बडी भीड़ तिसदे पचांह् चलियो थी क्जोकि जेह्ड़े चमत्कार दे कम्म सैह बमारां पर करदा था सैह तिन्हां जो दिखदे थे ।
\v 3 ताह्लू यीशु प्हाड़े पर गौई करी अपणे चेलयां सौगी तित्थु बैई गैआ ।
\v 4 यहूदियां दे फसह दा तौआर नैड़े था ।
\p
\v 5 जाह्लू यीशुयें अपणी नजरा चुकी नैं इक्क बडिया भीड़ा जो अपणे अल्ल ओदें दिख्या, तां फिलिप्पुसें ग्लाया, अहां इन्हां जो खाणे तांई कतांह ते रोटी खरीदी नैं लैयोन?”
\v 6 तिन्हीं एह गल्ल तिसियो परखणे तांई ग्लाई, क्जोकि तिसियो पता था कि तिन्हीं क्या करणां ।
\v 7 फिलिप्पुसें तिस जो जबाब दित्ता, दूँ दीनारां दियां रोटियां भी तिन्हां तांई पूरियां नी होणियां कि तिन्हां सबना जो थोड़ी थोड़ी मिली जां ।”
\v 8 तिसदे चेलयां च शमौन पतरसे दे भाऊयें अन्द्रियासें यीशु नैं ग्लाया,
\v 9 ऐत्थू इक्क मूंडा ऐ जिस अल्ल जौआं दियां पंज रोटियां कने दो मछियां हन; अपर इतणे भरी लोकां तांई सैह क्या हन?”
\v 10 यीशुयें ग्लाया, लोकां बैठाली दैआ ।" तिसा जगाह बड़ा भरी घाह था; कने लगभग पंज हजार मरद तित्थु बैई गै ।
\v 11 ताह्लू यीशुयें सैह पंज रोटियां लैईयां, कने परमात्में दा धन्यवाद करी नैं बैठणे आळेयां जो बंडी दित्तियां; कने तिआं ई मछियां भी जितणियां सैह चाहंदे थे बंडी दित्तियां ।
\v 12 जाह्लू सैह खाई नैं रज्जी गै तां तिन्हीं अपणे चेलयां नैं ग्लाया, बचेयो टुकड़ेयां बटौली लैआ तांकि कुच्छ भी बर्वाद नी होयें ।
\v 13 तां तिन्हां बटीणे कने जौआं दियां पंज रोटियां दे टुकड़ेयां जो जेह्ड़े खाणे आळेयां ते बाद भी बचेयो रोटियां दे बारा टोकरु भरे ।
\v 14 जाह्लू जेह्ड़ा कम्म तिन्हीं करी नैं दस्सया तिसियो सैह माणु दिखी नैं ग्लाणां लग्गे, "पक्का एह सैह ई भाविष्यवाणी करणे आळा ऐ जेह्ड़ा संसारे च ओणे आळा था ।"
\p
\v 15 भिरी यीशु जो पता लग्गी गैआ कि सैह मिन्जो राजा बनाणे तांई पकड़ुआणां चाहंदे हन, भिरी प्हाड़े पर किल्ला चली गैआ ।
\s यीशु मसीह दा पाणिये ऊपर चलणां
\r ( मत्ती 14 : 22-33; मरकुस 6 : 45-52 )
\p
\v 16 जाह्लू संज होई, तां तिसदे चेले झीला कंडे गै ।
\v 17 कने कफरनूह सैहरे जो जाणे तांई तिसदे चेले किस्तिया पर चढ़ी नैं झीला पार करणां लग्गे । तिस बग्त नैहरा होई गैआ था, कने यीशु अल्ली तिकर तिन्हां अल्ल नी आया था ।
\v 18 ताह्लू ई तेज तफाने दिया बजाह ते झीला च लेहरां चलणां लगियां पैईआं ।
\v 19 जाह्लू सैह किस्तिया चलाई नैं लगभग तीन चार मील गांह निकळी गै तां तिन्हां यीशु जो झीला पर चलदे कने किस्तिया नैड़ें ओदें दिख्या कने डरी गै ।
\v 20 अपर तिन्हीं तिन्हां नैं ग्लाया, मैं ऐ डरा मत ।
\v 21 ताह्लू सैह किस्तिया पर चढ़ाई लैआ कने झटपट किस्ती तिसा जगाह पर पुज्जाई दित्त्ती जित्थू सैह चलेयो थे ।
\s लोकां दा यीशु मसीह जो तोपणां
\p
\v 22 दूयें दिने तिसा भीड़ा, जेह्ड़ी भीड़ झीला पार खड़ूतियो थी, एह दिख्या कि ऐत्थू इक्की जो छड्डी होर कोई किस्ती नी ऐ; कने यीशु अपणे चेलयां सौगी तिसा किस्तिया पर नी चढ़या था, अपर सिर्फ तिसदे चेले किस्तिया च गैयो हन ।
\v 23 ताह्लू होर किस्तियां तिबिरियासे ते तिसा जगाह दे नैड़े आईआं, जित्थू तिन्हां प्रभु दे धन्यावाद करणे दे बाद रोटी खादी थी ।
\v 24 इसतांई जाह्लू भीड़ा दिख्या कि ऐत्थू ना यीशु ऐ कने ना तिसदे चेले, तां सैह भी किस्तियां पर चढ़ी नैं यीशु जो तोपदे तोपदे कफरनहूम सैहरे च आई पुज्जे ।
\s यीशु मसीह जिन्दगिया दी रोटी
\p
\v 25 जाह्लू तिन्हां यीशु जो झीला दे इस पार दिख्या, तां तिस नैं ग्लाया, हे गुरु तू ऐत्थू काह्लू आया?”
\v 26 यीशुयें तिन्हां जो जबाब दित्ता, मैं तुहां नैं सच सच ग्लांदा ऐ, तुहां मिन्जो इसतांई नी तोपा दे हन कि तुहां चमत्कार दिख्या, अपर इसा गल्ला तांई कि तुहां रोटियां खादी कने रज्जी गै ।
\v 27 इस खाणे तांई मेहणत मत करा जेह्ड़ा खत्म होई जाणां, अपर तिस खाणे तांई मेहनत करा जेह्ड़ा सदा दी जिन्दगिया तिकर बणी रैहणां ऐ, जिसियो माणु दा पुत्तर तुहां जो दिंदा; क्जोकि पिता मतलब परमात्में तिस पर मोहर लगाईयो ऐ ।”
\v 28 तिन्हां यीशु नैं ग्लाया, परमात्में दे कम्मां करणे तांई अहां क्या करन?”
\v 29 यीशुयें तिन्हां जो जबाब दित्ता परमात्में दा कम्म एह ऐ कि जिसियो तिन्हीं घल्लया ऐ, तुहां तिस पर वसुआस करा ।”
\v 30 ताह्लू तिन्हां यीशु नैं ग्लाया, भिरी तू कुण देहया चमत्कार दस्सदा कि अहां तिसियो दिखी नैं तेरा वसुआस करन? तू कुण देहया कम्म दस्सदा ऐ?
\v 31 अहां दे स्याणेयां बणे च मना खादा: जिआं लिख्या ऐ, तिन्हीं तिन्हां जो खाणे तांई सुअर्गे ते रोटी दित्ती ।”
\v 32 यीशुयें तिन्हां नैं ग्लाया, मैं तुहां नैं सच सच ग्लांदा ऐ कि मूसें तुहां जो सैह रोटी सुअर्गे ते नी दित्ती, अपर मेरा पिता तुहां जो सच्ची रोटी सुअर्गे ते दिंदा ऐ ।
\v 33 क्जोकि परमात्में दी रोटी सैई ऐ जेह्ड़ी सुअर्गे ते लौई करी संसारे जो जिन्दगी दिंदी ऐ ।”
\v 34 ताह्लू तिन्हां तिस नैं ग्लाया, हे प्रभु एह रोटी अहां जो हमेशा दैआ कर ।”
\p
\v 35 यीशुयें तिन्हां ग्लाया, जिन्दगी दी रोटी मैं ऐ : जेह्ड़ा मिन्जो अल्ल ओंदा ऐ सैह कदी भूखा नी रैंह्गा, कने जेह्ड़ा मिन्जो पर वसुआस करदा ऐ सैह कदी प्यासा नी हुंगा ।
\v 36 अपर मैं तुहां नैं ग्लाया था कि तुहां मिन्जो दिखी भी लैआ ऐ भिरी भी वसुआस नी करदे ।
\v 37 जेह्ड़ा कुच्छ पिता मिन्जो दिंदा ऐ सैह सब मिन्जो अल्ल ओंगा, कने जेह्ड़ा कोई मिन्जो अल्ल ओंगा तिसियो मैं कदी नी कडगा ।
\v 38 क्जोकि मैं अपणी इच्छा नी अपर अपणे घल्लणे आळे दी इच्छा पूरी करणे तांई सुअर्गे ते लुत्थेया ।
\v 39 कने मिन्जो घल्लणे आळे दी इच्छा एह ऐ कि जेह्ड़ा कुच्छ तिन्हीं मिन्जो दित्या ऐ, तिसते मैं कुच्छ नी गुआं, अपर तिसियो आखरी दिने भिरी जिंदा करें ।
\v 40 क्जोकि मेरे पिता दी इच्छा एह ऐ कि जेह्ड़ा कोई पुत्तरे जो दिखगा कने तिस पर वसुआस करगा, सैह सदा दी जिन्दगी पां; कने मैं तिसियो आखरी दिने भिरी जिंदा करगा ।”
\p
\v 41 एह सुणी करी यहूदी तिस पर कुड़कुड़ाणां लग्गे क्जोकि तिन्हीं ग्लाया था, जेह्ड़ी रोटी सुअर्गे ते लुत्थियो सैह मैं ऐ ।”
\v 42 कने तिन्हां ग्लाया, क्या एह यूसुफे दा जागत यीशु नी, जिसदे माऊ बुड़े जो अहां जांणदे हन? तां हुण एह किआं ग्ला दा ऐ कि मैं सुअर्गे ते लुत्थेया ।
\v 43 यीशुयें तिन्हां जो जबाव दित्ता, अप्पु च मत कुड़कुड़ाआ ।
\v 44 मिन्जो अल्ल मेरे पिता दी इच्छा बगैर कोई नी आई सकदा, जिन्हीं मिन्जो घल्लया ऐ, जाह्लू पिता तिसियो खींज्जी नी लैं; कने मैं तिसियो आखरी दिने भिरी जिंदा करगा ।”
\v 45 भविष्यवक्तां दे लेक्खां च एह लिख्या ऐ; सैह सारे परमात्में दे पास्से ते सखाएयो होणे । जिन्हीं कुणी भी पिता ते सुणया कने सिखया ऐ, सैह मिन्जो अल्ल ओंणां ऐ ।
\v 46 एह गल्ल नीये कि कुणकि पिता जो दिख्या ऐ, अपर जेह्ड़ा परमात्में दे पास्से ते ऐ, सिर्फ तिन्हीं पिता जो दिख्या ऐ ।
\v 47 मैं तुहां नैं सच सच ग्लांदा कि जेह्ड़ा कोई वसुआस करदा ऐ, सदा दी जिन्दगी तिस दी ऐ ।
\v 48 जिन्दगी दी रोटी मैं ऐ ।
\v 49 तुहां देयां स्याणेयां बणे च मना खादा कने मरी गै ।
\v 50 एह सैह रोटी ऐ जेह्ड़ी सुअर्गे ते लौंदी ऐ तांकि माणु तिस ते खान कने नी मरन ।
\v 51 जिन्दगी दी रोटी जेह्ड़ी सुअर्ग ते लुत्थियो, सैह मैं ऐ । जे कोई इसा रोटिया च खां, तां सैह हर रोज जिंदा रैंह्गा; कने जेह्ड़ी रोटी मैं संसारे दिया जिन्दगिया तांई दैणी, सैह मेरा मांस ऐ ।
\p
\v 52 इसा गल्ला पर यहूदी एह ग्लाई नैं अप्पु च कुड़कुड़ाणां लग्गे, एह माणु किआं अहां जो अपणां मांस खाणे जो दैई सकदा ऐ?”
\v 53 यीशुयें तिन्हां नैं ग्लाया मैं तुहां नैं सच सच ग्लांदा कि जाह्लू तिकर तुहां माणु दे पुत्तरे दा मांस नी खांन, कने तिसदा खून नी पीन, ताह्लू तिकर तुहां च जिन्दगी नी ।
\v 54 जेह्ड़ा मेरा मांस खांदा कने मेरा खून पींदा ऐ, सदा दी जिन्दगी तिस दी ऐ; कने मैं तिसियो आखरी दिने च भिरी जिंदा करगा ।
\v 55 क्जोकि मेरा मांस तां सच्चा खाणां ऐ, कने मेरा खून सच्ची च पीणे दी चीज्ज ऐ ।
\v 56 जेह्ड़ा मेरा मांस खांदा कने मेरा खून पींदा ऐ सैह मिन्जो च बणी रैंह्दा ऐ कने मैं तिस च ।
\v 57 जिआं जिंदे पितें मिन्जो घल्लया, कने मैं पिता दिया बजाह ते जिंदा ऐ, तिआं ई सैह भी जेह्ड़ा मिन्जो खांगा मेरिया बजाह ते जिंदा रैंह्गा ।
\v 58 जेह्ड़ी रोटी सुअर्गे ते लुत्थियो ऐही ऐ, तिसा रोटिया साइआं नी जेह्ड़ी स्याणेयां खादी कने मरी गै; जेह्ड़ा कोई एह रोटी खांगा, सैह हमेशा जिंदा रैंह्गा ।”
\v 59 तिन्हीं एह सब गल्लां कफरनहूम सैहरे दे इक्की आराधनालय च शिक्षा दिंदे बग्त ग्लाईयां ।
\s सदा दी जिन्दगिया दे वचन
\p
\v 60 तिसदे चेलयां च मतेआं एह सुणी नैं ग्लाया, एह सख्त बोल ऐ; इसियो कुण सुणी सकदा ऐ?”
\v 61 यीशुयें अपणे मने च एह जाणी लैआ कि मेरे चेले अप्पु च इसा गल्ला पर कुड़कुड़ादे हन, तिन्हां ते पूछया, क्या इसा गल्ला ते तुहां जो ठोकर लगदी ऐ?
\v 62 जे तुहां जो माणु दे पुत्तरे जो तित्थु उपरेयो जांदे दिखगे, जित्थू सैह पैहले था, तां क्या हुंगा?
\v 63 आत्मां ई ऐ जेह्ड़ी जिन्दगी दैणे आळी (जीवनदायक) ऐ, शरीरे ते कुच्छ भी फायदा नीये; जेह्ड़े वचन मैं तुहां नैं ग्लाये सैह आत्मां ऐ, कने जिन्दगी भी हन ।
\v 64 अपर तुहां च कुच्छ देहय भी हन जेह्ड़े वसुआस नी करदे ।” क्जोकि यीशु शुरू ते जांणदा था कि वसुआस नी करणे आळे कुण हन, कने सैह कुण ऐ; कने कुणी मिन्जो पकड़ुआंणा ।
\v 65 कने यीशुयें ग्लाया, इसतांई मैं तुहां नैं ग्लाया था कि कोई मिन्जो अल्ल ताह्लू टिकर नी आई सकदा, जाह्लू तिकर तिसियो पिता दे पास्से ते एह वरदान नी दित्ता जां ।”
\s पतरसे दा वसुआस
\p
\v 66 इसा गल्ला दा परणांम एह्ह होया कि तिसदे मते चेले उल्टे पैरें पचांह् हटी गै कने भिरी तिस सौगी नी चले ।
\v 67 ताह्लू यीशुयें तिन्हां बारां चेलयां नैं ग्लाया, क्या तुहां भी चली जाणां चाहंदे हन?”
\v 68 शमौन पतरसें तिस जो जबाब दित्ता, “हे प्रभु अहां कुस अल्ल जान? सदा दी जिन्दगियां दे वचन तां तिज्जो अल्ल हन ।
\v 69 कने अहां वसुआस कित्ता कने जाणी गैयो हन कि परमात्में दा पवित्र माणु तू ई ऐ ।”
\v 70 यीशुयें तिन्हां जो जबाब दित्ता, क्या मैं अप्पु ई तुहां बारां जणेयां जो नी चुणेया? भिरी भी तुहां च इक्क माणु सैतान ऐ ।
\v 71 एह तिन्हीं शमौन इस्करियोती दे जागते यहूदा दे बारे च ग्लाया था, क्जोकि तिन्हां बारां च इक्क सैह ई तिसियो पकड़ुआणे आळा था ।
\c 7
\s यीशु मसीह कने तिसदे भाऊ
\p
\v 1 इन्हां गल्लां होणे ते बाद यीशु गलीले च घूमदा फिरदा रैह्आ, क्जोकि यहूदी तिसियो मारणे दा कोशस करा दे थे, इसतांई सैह यहूदिया च घूमणा नी चाहंदा था ।
\v 2 यहूदियां दा इक्क झोपड़ियां दा तौआर नैड़ें था ।
\v 3 इसतांई तिसदे भाऊयां तिस नैं ग्लाया, “ऐत्थू ते यहूदिया जो चली जा, कि जेह्ड़ा कम्म तू करदा ऐ तिन्हां जो तेरे चेले तित्थु भी दिखी सकन ।
\v 4 क्जोकि ऐसा कोई नीये जेह्ड़ा मशूर होणां चां, कने लुकी नैं कम्म करे । जे तू एह कम्म करदा ऐ, तां अपणे आप्पे जो संसारे सामणे प्रकट कर ।
\v 5 क्जोकि तिसदे भाऊ भी तिस पर वसुआस नी करदे थे ।
\v 6 ताह्लू यीशुयें तिन्हां नैं ग्लाया, मेरा अल्ली तिकर बग्त नी आया, अपर तुहां तांई हर बग्त ठीक ऐ ।
\v 7 संसार तुहां नैं बैर नी करी सकदा, अपर सैह मिन्जो नैं बैर करदा ऐ क्जोकि मैं तिसदे बारे च इसा गल्ला दी गवाही दिंदा कि तिसदे कम्म बुरे हन ।
\v 8 तुहां ई तिस तौआरे जो जा; मैं हुण इस तौआरे च नी जांणा, क्जोकि मेरा पूरी तरांह बग्त अल्ली तिकर नी आया ।”
\v 9 सैह तिन्हां नैं एह गल्लां ग्लाई नैं गलीले च ई रूकी गैआ ।
\s झोपड़ियां दे तौआरे च यीशु मसीह
\p
\v 10 अपर जाह्लू तिसदे भाऊ तौआरे जो चली गै तां सैह भी तिस तौआरे जो गैआ अपर चोरी छिपी नैं गैआ ।
\v 11 यहूदी तौआरे च तिसियो एह ग्लाई नैं तोपणां लग्गे, सैह कुत्थू ऐ?”
\v 12 कने लोकां बिच तिसदे बारे च खुशर फुशर साइआं मतिआं गल्लां होईयां : कुच्छ ग्लांदे थे, सैह भला माणु ऐ ।” कने कुच्छ ग्लांदे थे, नी सैह लोकां जो ठगदा ऐ ।
\v 13 भिरी भी यहूदियां दे डरे दे मारे कोई माणु तिसदे बारे च खुली नैं नी ग्लांदा था ।
\s तौआरे च यीशु मसीह दा उपदेश
\p
\v 14 अपर जाह्लू तौआरे दा आधा दिन बीती गैआ, तां यीशु मंदरे च जाई नैं शिक्षा दैणां लग्गा ।
\v 15 ताह्लू यहूदी हैरान होई नैं ग्लाणां लग्गे, इसियो बगैर पढ़े ज्ञान कतांह ते आई गैआ?”
\v 16 यीशुयें तिन्हां जो जबाब दित्ता, मेरी शिक्षा मेरी नी, अपर मेरे घल्लणे आळे दी ऐ ।
\v 17 जे कोई माणु तिसदिया इच्छा पर चलणां चां, तां सैह ई इसा शिक्षा दे बारे च जाणी सकदा ऐ कि एह परमात्में दे पास्से ते ऐ या मैं अपणियां तरफा ते ग्लांदा ऐ ।
\v 18 जेह्ड़ा अपणिया तरफा ते कुच्छ ग्लांदा ऐ, सैह अपणी बाह बाह चाहंदा ऐ; अपर जेह्ड़ा अपणे घल्लणे आळे दी बाह बाह चाहंदा ऐ सैई सच्चा ऐ, कने तिस च बुरे कम्म नी ।
\v 19 क्या मूसें तुहां तांई नियम नी बणांयेयो? कने तुहां भिरी भी तिन्हां नियमा पर नी चलदे । तुहां क्जो मिन्जो मारणां चाहंदे हन?”
\v 20 माणुआं यीशु जो जबाब दित्ता, “तिज्जो च दुष्टआत्मां ऐ ! कुण तिज्जो मारणां चाहंदा ऐ ।
\v 21 यीशुयें तिन्हां जो जबाब दित्ता, मैं इक्क कम्म कित्ता, कने तुहां सारे हैराण होंदे हन ।
\v 22 इसा बजाह ते मूसें तुहां जो खतणे दा हुक्म दित्ता ऐ ( एह नी कि सैह मूसा दे पास्से ते ऐ अपर स्याणेयां ते चली आया ऐ, ) कने तुहां सब्त दे दिन माणु दा खतणां करदे हन ।
\v 23 जाह्लू सब्त दे दिन माणु दा खतणां इसतांई कित्ता जांदा ऐ कि मूसा दे नियमे दा उल्लंघन नी होयें, तां तुहां मिन्जो पर इसतांई जल्ळन करा करदे हन कि मैं सब्त दे दिन इक्की माणुये जो पूरिया रीतिया नैं ठीक कित्ता ।
\v 24 मुँ दिखा न्याय मत करा । अपर ठीक ठाक न्याय करा ।”
\s क्या यीशु ई मसीह ऐ?
\p
\v 25 ताह्लू यरूशलेमें दे कुच्छ माणु ग्लाणां लग्गे, क्या एह सैई माणु नीये जिसियो मारणे दी कोशस करा करदे हन ।
\v 26 अपर दिखा, सैह तां खुल्लमखुल्ला गल्लां करा करदा ऐ कने कोई तिसियो कुच्छ नी ग्ला करदे हन क्या सच च अधिकारियां जो पता लग्गी लैआ ऐ कि ऐही मसीह ऐ?”
\v 27 कुच्छ भी होयें, अपर अहां तां इसियो जाणदे हन कि एह कुत्थू दा ऐ; अपर मसीह जाह्लू ओंणा तां कुसियो पता नी लगणां कि सैह कुत्थू दा ऐ ।
\v 28 ताह्लू यीशुयें मंदरे च शिक्षा दिंदे दिंदे जोरे नैं ग्लाया, तुहां मिन्जो जाणदे हन, कने एह भी जाणदे हन कि मैं कुत्थू दा ऐ । मैं तां अप्पु ते नी आया, अपर मेरा घल्लणे आळा सच्चा ऐ, तिसियो तुहां नी जाणदे ।
\v 29 मैं तिसियो जाणदा क्जोकि मैं तिसदे पास्से ते ऐ कने तिन्हीं मिन्जो घल्लया ऐ ।
\v 30 इसा गल्ला पर तिन्हां तिसियो पकड़णां चाया, तमी कुसियो भी तिस पर हत्थ नी पाणे दी हिम्मत नी होई क्जोकि तिसदा बग्त अल्ली तिकर नी आया था ।
\v 31 भिरी भी भीड़ा च मतेआं माणुआं तिस पर वसुआस कित्ता, कने ग्लाणां लग्गे, “मसीह जाह्लू ओंगा तां क्या इसते जादा चमत्कार दस्सगा जेह्ड़े इन्हीं दस्से?”
\s यीशु मसीह जो पकड़णे दी कोशश
\p
\v 32 फरीसियां लोकां जो तिसदे बारे च लुक्की छुपी करी एह गल्लां करदे सुणया; कने प्रधान याजकां कने फरीसियां तिसियो पकड़णे जो सपाई घल्ले ।
\v 33 इस गल्ला पर यीशुयें ग्लाया, मैं थोड़ी देर तिकर होर तुहां सौगी ऐ, ताह्लू अपणे घल्लणे आळे अल्ल चली जाणां ।
\v 34 तुहां मिन्जो तोपणां, अपर नी मिलणां; कने जित्थू मैं होणां, तित्थु तुहां नी आई सकदे ।”
\v 35 इस गल्ला सुणी नैं यहूदी अप्पु च ग्लाणां लग्गे, इन्हीं कुत्थू जाणां कि अहां जो दुआरी नी मिलणां? क्या सैह तिन्हां अल्ल जांगा जेह्ड़ा यूनानियां च तां तुं होई नैं रैंह्दे हन, कने यूनानियां जो भी शिक्षा दिंगा?
\v 36 एह क्या गल्ल ऐ जेह्ड़ी तिन्हीं ग्लाई, कि तुहां मिन्जो तोपणां, अपर नी मिलणां; कने जित्थू मैं होणां तित्थु तुहां नी आई सकदे?”
\s जिन्दगी - पाणी दी नदियां
\p
\v 37 तौआरे दे मुक्दे दिने, जेह्ड़ा खास दिन था, यीशु खड़ौई गैआ कने जोरे नैं ग्लाणां लग्गा, जे कोई प्यासा होयें तां मिन्जो अल्ल ओयें कने पीयें ।
\v 38 जेह्ड़ा मिन्जो पर वसुआस करगा, जिआं पवित्रशास्त्र च ऐ, तिसदे दिले च जिन्दगिया दे पाणी दियां नदियां चली पोणियां ।
\v 39 तिन्हीं एह वचन पवित्र आत्मां दे बारे च ग्लाया, जेह्ड़ी वसुआस करणे आळे जो मिलणे आळी थी; क्जोकि आत्मां अल्ली तिकर नी लुत्थेया था, क्जोकि यीशु भी अल्ली तिकर अपणी महिमा तिकर नी पुज्जया था ।
\p
\v 40 ताह्लू भीड़ा ते कुच्छना लोकां एह गल्लां सुणी नैं ग्लाया, सचमुची ऐही सैह भविष्यवाणी करणे आळा ऐ ।
\v 41 होर माणु ग्लाणां लग्गे, एह मसीह ऐ । अपर कुच्छना ग्लाया, “क्जो? क्या मसीह गलीले ते ओंगा?”
\v 42 क्या पवित्रशास्त्र च एह नी लिख्या कि मसीह दाऊदे दे वंशे ते कने बैतलहम ग्रांये ते ओंगा, जित्थू दाऊद रैंह्दा था ।
\v 43 जे तिसदिया बजाह ते माणुआं च बैर पैआ ।
\v 44 तिन्हां माणुआं च कुच्छ तिसियो पकड़णां चाहंदे थे, अपर कुसी जो भी तिस पर हत्थ पाणे दी हिम्मत नी होई ।
\s यहूदी अगुआं दा वेवसुआस
\p
\v 45 ताह्लू सपाई प्रधान याजकां कने फरीसियां अल्ल वापस आये; प्रधान याजकां कने फरिसियां सपाईयां नैं ग्लाया तुहां तिसियो क्जो नी लैई करी आये?”
\v 46 सिपाईयां जबाब दित्ता, कुसी भी माणुये कदी भी ऐदियां गल्लां नी कित्तियां ।
\v 47 फरीसियां तिन्हां जो जाबाब दित्ता, क्या तुहां भी भकाइते हन ।
\v 48 क्या अधिकारियां च या फरीसियां च कुणी भी तिस पर वसुआस कित्ता ऐ ।
\v 49 अपर एह माणु जेह्ड़े नियमा नी जांणदे, सराफित हन ।
\v 50 नीकुदेमुसें, जेह्ड़ा तिस अल्ल पैहलें आया था कने तिन्हां च इक्क था, तिन्हां नैं ग्लाणां लग्गा,
\v 51 “क्या अहां दे नियम कुसी माणुये जो, जाह्लू तिकर पैहले तिसदी सुणी नैं जाणी नी लैन कि सैह क्या करदा ऐ, दोषी ठहरांदी ऐ?
\v 52 तिन्हां तिसियो जबाब दित्ता, क्या तू भी गलीले दा ऐ? तोप कने दिख कि गलील च कोई भविष्यवाणी करणे आळा प्रकट नी होणां ।”
\q
\v 53 ताह्लू हर कोई अपणे अपणे घरेयो चली गै ।
\c 8
\s व्यभिचारिणियां जो माफी
\p
\v 1 अपर यीशु जैतून दे प्हाड़े जो गैआ ।
\v 2 भ्यागा सैह भिरी मंदरे जो आया, सारे माणु तिस अल्ल आये कने सैह बैई नैं तिन्हां जो शिक्षा दैणां लग्गा ।
\v 3 ताह्लू शास्त्री कने फरीसी इक्की जणांसा जो पकड़ी लैई करी आये जेह्ड़ी व्यभिचारे करदे पकड़ियो थी । कने तिसा जो गभे खरेड़ी नैं यीशुये नैं ग्लाया ।
\v 4 हे गुरु एह जणांस व्यभिचार करदी पकड़ियो ऐ ।
\v 5 मूसा दे नियमे च अहां जो हुक्म दित्या ऐ कि ऐदियां जणांसा जो पत्थर मारी मारी मकाई दैआ । तू इसा जणांसा दे बारे च क्या ग्लांदा ऐ ।
\v 6 तिन्हां तिसियो परखणे तांई एह गल्ल ग्लाई तांकि तिस पर इल्जाम लगाणे तांई कोई मौका मिली जां । अपर यीशु निठ्ठा होई नैं उंगलिया नैं धरती पर लिखणांलग्गा ।
\v 7 जाह्लू सैह तिसते पुछादे ई थे, तां तिन्हीं सीधे होई नैं तिन्हां जो जबाब दित्ता, "तुहां च जिन्हीं पाप नी कित्या (निष्पाप), सैई पैहले इसा जो पत्थर मारें ।”
\v 8 कने सैह भिरी निठ्ठा होई नैं उंगलिया नैं धरती पर लिखणां लग्गा ।
\v 9 अपर सैह इसा गल्ला सुणी नैं बडेयां ते लैई नैं लोक्केयां तिकर, इक्क इक्क करी नैं तित्थु ते चली गै कने यीशु किल्ला रैई गैआ, कने जणांस भी तित्थु गभे खड़ौतियो रैई गैई ।
\v 10 यीशुयें सीधे होई नैं तिसाते पूछया, हे नारी, सैह कतांह गै? क्या कुणी भी तिज्जो सज्जा दा हुक्म नी दित्ता ?”
\v 11 तिन्नै ग्लाया, हे प्रभु कुणी भी नी ।” यीशुयें ग्लाया, मैं भी तिज्जो सज्जा दा हुक्म नी दिंदा; जा कने भिरी पाप मत करदी ।”
\s यीशु मसीह संसारे दी जोती
\p
\v 12 यीशुयें भिरी लोकां नैं ग्लाया, संसारे दी जोती मैं ऐ; जेह्ड़ा मिन्जो पंचा चलदा सैह नैहरे च नी चलदा, अपर जिन्दगी दी जोती पांदा ऐ ।”
\v 13 फरीसियां तिस नैं ग्लाया, तू अपणी गवाही अप्पु दिंदा ऐ, तेरी गवाही ठीक नी ।
\v 14 यीशुयें तिन्हां जो जबाब दित्ता, भले ई मैं अपणी गवाही अप्पु दिंदा ऐ, भिरी भी मेरी गवाही ठीक ऐ, क्जोकि मैं जाणदा कि मैं कतांह ते आया । कने कतांह जाणां? अपर तुहां नी जांणदे कि मैं कतांह ते आया ऐ या कतांह जो जाणां ऐ ।
\v 15 तुहां शरीरे दे मताबक न्याय करदे हन; मैं कुसी दा न्याय नी करदा ।
\v 16 कने जे मैं न्याय करां भी, तां मेरा न्याय सच्चा ऐ; क्जोकि मैं किल्ला नीये, अपर मैं ऐ, कने मेरा पिता मिन्जो सौगी ऐ जिन्हीं मिन्जो घल्लया ।
\v 17 तुहां दे नियमा च भी लिक्खा ऐ कि दूँ जणेयां दी गवाही मिली नैं ठीक होंदी ऐ ।
\v 18 इक्क तां मैं अप्पु अपणी गवाही दिंदा, कने दूआ पिता मेरी गवाही दिंदा ऐ जिन्हीं मिन्जो घल्लया ।”
\v 19 तिन्हां तिस नैं ग्लाया, तेरा पिता कुत्थू ऐ?” यीशुयें जबाब दित्ता, ना तुहां मिन्जो जाणदे हन, ना मेरे पिता जो, जे मिन्जो जाणदे तां मेरे पिता जो भी जाणदे ।
\v 20 एह गल्लां तिन्हीं मंदरे च शिक्षा दिंदे भंडार घरे च ग्लाईयां, कने कुणी भी तिसियो नी पकड़ेया, क्जोकि तिसदा बग्त अल्ली तिकर नी आया था ।
\s अपणे बारे च यीशु मसीह दी राय
\p
\v 21 तिन्हीं भिरी तिन्हां नैं ग्लाया, मैं चली पैआ, कने तुहां मिन्जो तोपणां कने अपणे पापे च मरणां जित्थू मैं चलेया तित्थु तुहां नी आई सकदे ।”
\v 22 इसा गल्ला सुणी करी यहूदी ग्लाणां लग्गे, क्या एह अपणे आप्पे जो मारी दिंगा, जेह्ड़ा एह ग्ला करदा ऐ, जित्थू मैं चलेया तित्थु तुहां नी आई सकदे?”
\v 23 तिन्हीं तिन्हां नैं ग्लाया, तुहां थलै दे हन, मैं उपरे दा ऐ, तुहां संसारे दे हन, मैं संसार दा नीये ।
\v 24 इसतांई मैं तुहां नैं ग्लाया कि तुहां अपणे पापां च मरणां, क्जोकि जे तुहां वसुआस नी करगे कि मैं सैई ऐ तां तुहां अपणे पापां च मरणां ।”
\v 25 तिन्हां तिस नैं ग्लाया, “तू कुण ऐ?” यीशुयें तिन्हां नैं ग्लाया, “सैई ऐ जेह्ड़ा शुरू ते तुहां नैं ग्लांदा आया ऐ ।”
\v 26 तुहां दे बारे च मिन्जो बड़ा कुच्छ ग्लाणां कने फैसला करणां ऐ; अपर मिन्जो घल्लणे आळा सच्चा ऐ, कने जेह्ड़ा मैं तिसते सुणया ऐ सैई संसारे च ग्लांदा ऐ ।
\v 27 सैह एह नी समझे कि अहां नैं पिता दे बारे च ग्लांदा ऐ ।
\v 28 ताह्लू यीशुयें ग्लाया, जाह्लू तुहां माणु दे पुत्तरे जो उचिया जगाह पर चढ़ाणां, ताह्लू जाणना कि मैं सैई ऐ; मैं अप्पु ते कुच्छ नी करदा अपर जिआं मेरे पितें मिन्जो सखाया तिआं ई एह गल्लां ग्ला करदा ऐ ।
\v 29 मिन्जो घल्लणे आळा मेरे सौगी ऐ; तिन्हीं मिन्जो किल्ला नी छडेया क्जोकि मैं हमेशा सैई कम्म करदा जिसते सैह खुश हुंदा ऐ ।”
\v 30 सैह एह गल्लां ग्ला दा ई था कि मते माणुआं तिस पर वसुआस कित्ता ।
\s सच तुहां जो अजाद करगा
\p
\v 31 ताह्लू यीशुयें तिन्हां यहूदी माणुआं नैं जिन्हां तिस पर वसुआस कित्या था, ग्लाया, जे तुहां मेरे वचना च बणी रैंह्गे, तां सचमुची मेरे चेले केहलाणां ।
\v 32 तुहां सच जो जाणना, कने सच तुहां जो अजाद करगा ।”
\v 33 तिन्हां तिस जो जबाब दित्ता, अहां तां अब्राहमे दे वंशे ते हन, कने कदी कुसी दे गुलाम नी बणैं । भिरी तू किआं अहां जो ग्लांदा ऐ कि तुहां अजाद होई जाणां?”
\p
\v 34 यीशुयें तिन्हां जो जबाब दित्ता, मैं तुहां नैं सच सच ग्लांदा ऐ कि जेह्ड़ा कोई पाप करदा ऐ सैह पापे दा गुलाम ऐ ।
\v 35 गुलाम हमेसा घरें नी रैंह्दा; पुत्तर हमेसा रैंह्दा ऐ ।
\v 36 इसतांई जे पुत्तर तुहां जो अजाद करगा, तां सचमुची तुहां अजाद होई जाणां ।
\v 37 मैं जाणदा कि तुहां अब्राहमे दे खानदाने ते हन; तमी मेरे वचना जो तुहां दे दिले च जगाह नी ऐ, इसतांई तुहां मिन्जो मकाणां चाहंदे हन ।
\v 38 मैं सैई करदा जेह्ड़ा अपणे पिता अल्ल दिख्या ऐ; कने तुहां सैई करदे रैंह्दे हन जेह्ड़ा तुहां अपणे पिता ते सुणया ऐ ।
\p
\v 39 तिन्हां तिसियो जबाब दित्ता, अहां दा बुड़ा तां अब्राहम ऐ ।” यीशुयें तिन्हां नैं ग्लाया, जे तुहां अब्राहमे दी औलाद होंदे तां अब्राहमे साइआं कम्म करदे ।
\v 40 अपर हुण तुहां मिन्जो साइआं माणुये जो मकाणा चाहंदे हन, जिन्हीं तुहां जो सैह सच्चा वचन सुणांया जेह्ड़ा तिन्हीं परमात्में ते सुणया ऐदया कम्म तां अब्राहमे भी नी कित्या था ।
\v 41 तुहां अपणे बुड़े साइआं कम्म करदे हन ।” तिन्हां तिस नैं ग्लाया, अहां व्यभिचार ते नी जम्मेयो, अहां दा इक्को ई पिता ऐ, मतलब परमात्मां ।”
\v 42 यीशुयें तिन्हां नैं ग्लाया जे परमात्मां तुहां दा पिता होंदा, तां तुहां मिन्जो नैं प्यार रखदे; क्जोकि मैं परमात्में दे पास्से ते आया । मैं अप्पु ते नी आया, अपर तिन्हीं मिन्जो घल्लया ।
\v 43 तुहां मेरी गल्ल क्जो नी समझदे?” इसतांई कि तुहां मेरे वचना सुणी नी सकदे ।
\v 44 तुहां अपणे बुड़े सैताने ते हन कने अपणे बुड़े दी इच्छां जो पूरा करणां चाहंदे हन । सैह तां शुरू ते ई हत्यारा ऐ कने सच नी ग्लांदा, क्जोकि सच तिस च ऐ ई नी । कने जाह्लू सैह झूठ ग्लांदा ऐ, तां सभावे ते ई ग्लांदा ऐ, कने सैह झूठा ई नी अपर झूठ दा भी बुड़ा ऐ ।
\v 45 अपर मैं जेह्ड़ा सच ग्लांदा इसतांई तुहां मेरा वसुआस नी करदे ।
\v 46 तुहां च कुण मिन्जो पापी ठैहरांदा ऐ? जे मैं सच ग्लांदा तां तुहां मेरा वसुआस क्जो नी करदे?
\v 47 जेह्ड़ा परमात्में ते हुंदा ऐ, सैह परमात्में दियां गल्लां सुणदा ऐ कने तुहां इसतांई नी सुणदे कि परमात्में दे पास्से ते नी हन ।”
\s यीशु मसीह कने अब्राहम
\p
\v 48 एह सुणी नैं यहूदियां तिस नैं ग्लाया, क्या अहां ठीक नी ग्लांदे कि तू सामरी ऐ, कने तिज्जो च दुष्टआत्मां ऐ?”
\v 49 यीशुयें जबाब दित्ता, मिन्जो च दुष्टआत्मां नी; अपर मैं अपणे पिता दा आदर करदा, कने तुहां मेरा अपमान करदे हन ।
\v 50 अपर मैं अपणी पूजा करवाणां नी चाहंदा, हां इक्क ऐ जेह्ड़ा चाहंदा ऐ कने न्याय करदा ऐ ।
\v 51 मैं तुहां नैं सच सच ग्लांदा कि जे कोई माणु मेरे वचना पर चलदा, तां सैह सदा काल तिकर मौती जो नी दिखगा ।”
\v 52 यहूदियां तिस नैं ग्लाया, हुण अहां जो पता लग्गी गैआ कि तिज्जो च दुष्टआत्मां ऐ । अब्राहम मरी गैआ, कने भविष्यवाणी करणे आळे भी मरी गै; कने तू ग्लांदा ऐ, जे कोई मेरे वचना पर चलगा तां सैह सदा काल तिकर मौता दा सुआद नी चखगा ।
\v 53 अहां दा बुड़ा अब्राहम तां मरी गैआ । क्या तू तिसते बडा ऐ? कने भविष्यवाणी करणे आळे भी मरी गै । तू अपणे आप्पे जो क्या समझदा ऐ?”
\v 54 यीशुयें जबाब दित्ता, जे मैं अपणी महिमा अप्पु ई करें, तां मेरी महिमा कुच्छ नीये; अपर मेरी महिमा करणे आळा मेरा पिता ऐ जिसियो तुहां ग्लांदे हन कि सैह तुहां दा परमात्मां ऐ ।
\v 55 तुहां तां तिसियो नी जाणया अपर मैं तिसियो जाणदा ऐ । जे मैं ग्लां कि मैं तिसियो नी जाणदा तां मैं तुहां साइआं झूठा ठैहरगा; अपर मैं तिसियो जाणदा कने तिसदेयां वचना पर चलदा ऐ ।
\v 56 तुहां दा बुड़ा अब्राहम मेरा दिन दिखणे दी आशा ते बड़ा मगन था; कने तिन्हीं दिख्या कने खुशी मनाई ।”
\v 57 यहूदियां तिस नैं ग्लाया, अल्ली तिकर तू पंजा सालां दा भी नीये, भिरी भी तैं अब्राहमे जो दिख्या ऐ?”
\v 58 यीशुयें तिन्हां नैं ग्लाया, मैं तुहां नैं सच सच ग्लांदा कि अब्राहमे दे पैदा होणे ते पैहले दा मैं ऐ ।”
\v 59 ताह्लू तिन्हां तिसियो मारणे तांई पत्थर चुके, अपर यीशु पड़दे नैं मंदरे ते निकळी गैआ ।
\c 9
\s जन्मजात दे अन्ने दियां अखी ठीक करणां
\p
\v 1 जांदे बग्त तिन्हीं इक्की माणुये जो दिख्या जेह्ड़ा जन्मे ते अन्ना था ।
\v 2 तिसदेयां चेलयां तिसते पूछया, हे रब्बी  कुणी पाप कित्या था कि एह अन्ना जम्मेया, इस माणुयें या इसदे मां बुड़े?”
\v 3 यीशुयें जबाब दित्ता, नी तां इन्हीं पाप कित्या था, ना इसदे माऊ बुड़े; अपर एह इस तांई होया कि परमात्में दे कम्म तिस च प्रकट होन ।
\v 4 जिन्हीं मिन्जो घल्लया ऐ, अहां जो तिसदे कम्म दिन ई दिन च करणां जरूरी ऐ; सैह रात ओणे आळी ऐ जिस च कोई कम्म नी करी सकदा ।
\v 5 जाह्लू तिकर मैं संसारे च ऐ, ताह्लू तिकर संसारे दी जोती ऐ ।
\v 6 एह ग्लाई नैं तिन्हीं धरती पर थूकया, कने तिस थूके नैं चिक्क सैड़ी, कने सैह चिक अन्ने दियां अखी पर लगाई नैं
\v 7 तिसियो ग्लाया “जा, शीलोह दे कुंडे च धोई ले” ( शीलोह दा मतलब ‘घल्लया होया ऐ’) । तिन्हीं जाई नैं धोतिआं , कने दिखदा होया वापस आई गैआ ।
\v 8 ताह्लू तिसदे प्ड़ेसी कने जिन्हां तिसियो पैहले भीख मंगदे दिख्या था, ग्लाणां लग्गे, “क्या एह सैई नी, जेह्ड़ा बैई नैं भीख मंगदा था ।”
\v 9 कुच्छना लोकां ग्लाया, “एह सैई ऐ, होर ग्लाणां लग्गे, नी अपर तिस साइआं ऐ, तिन्हीं ग्लाया, मैं सैई ऐ ।”
\v 10 ताह्लू सैह तिसते पूछणां लग्गे, तेरियां अखी किआं खुली गैइआं?”
\v 11 तिन्हीं जबाब दित्ता, यीशु नांये दा इक्की माणुयें चिक्क सैड़ी, कने मेरियां अखी पर लगाई नैं मिंन्जो ग्लाया, शीलोह च जाई नैं धोई लै, कने मैं गैआ कने धोतिआं कने दिखणां लग्गी पैआ ।”
\v 12 तिन्हां तिसते पूछया, “सैह कुत्थू ऐ?” तिन्हीं ग्लाया, मैं नी जाणदा ।”
\s फरीसियां दे दुआरा चंगाईया दी जांच - पड़ताल
\p
\v 13 माणु तिसियो जेह्ड़ा शुरू ते अन्ना था फरीसियां अल्ल लैई गै ।
\v 14 जधैड़ी यीशुयें चिक्क सैड़ी नैं तिसदियां अखी खोलियां थियां, सैह सब्त दा दिन था ।
\v 15 भिरी फरीसियां भी तिसते पूछया कि तिसदियां अखी किआं खुली गैइआं । तिन्हीं तिन्हां नैं ग्लाया, तिन्हीं मेरियां अखी पर चिक्क लगाई भिरी मैं धोई लैइआं, कने हुण दिखणां लग्गी पैआ ऐ ।
\v 16 इस गल्ला पर कुच्छ फरीसी माणु ग्लाणां लग्गे, एह माणु परमात्में दे पास्से ते नी, क्जोकि सैह सब्त दे दिने नी मनदा । दूयां ग्लाया, पापी माणु देहय चमत्कार किआं दस्सी सकदा ऐ?” तिन्हां च बैर पैई गैआ ।
\v 17 तिन्हां तिस अन्ने नैं भिरी ग्लाया, तिन्हीं तेरियां अखी खोलियां हन । तू तिसदे बारे च क्या ग्लांदा ऐ?” तिन्हीं ग्लाया, सैह भविष्यवाणी करणे आळा ऐ ।”
\v 18 अपर यहूदी माणुआं जो वसुआस नी होया कि सैह अन्ना था कने हुण दिखणा लग्गी पैआ ऐ,तां तिन्हां तिसदे माऊ बुड़े जो सददी नैं
\v 19 तिन्हां ते पूछया, क्या एह तुहां दा जागत ऐ, जिसियो तुहां ग्लांदे हन कि अन्ना पैदा होया था?” भिरी हुण सैह किआं दिखणां लग्गी पैआ ऐ?”
\v 20 तिसदे माऊ - बुड़े जबाब दित्ता, अहां तां जाणदे हन कि एह अहां दा जागत ऐ, कने अन्ना पैदा होया था ।
\v 21 अपर अहां एह नी जाणदे हन कि एह हुण किआं दिखणां लग्गी पैआ ऐ, कने ना एह जाणदे हन कि कुणी तिसदियां अखी खोली दित्तियां हण । एह समझदार ऐ, इसते पूछी लैआ; इन्हीं अपणे बारे च अप्पु दस्सी दैणां ।”
\v 22 एह गल्लां तिसदे माऊ बुड़े इसतांई ग्लाईयां क्जोकि सैह यहूदियां ते डरदे थे, क्जोकि यहूदी माणु सब इक्क होई गैयो थे कि जे कोई ग्लांदा कि सैह मसीह ऐ, तां आराधनालय ते कड्डी दित्ता जांदा ।
\v 23 इसा बजाह ते तिसदे माऊ बुड़ें ग्लाया, एह समझदार ऐ इसते पूछी लैआ ।”
\v 24 ताह्लू तिन्हां तिस माणु जो जेह्ड़ा अन्ना था, दूई बरी भिरी सददी नैं तिसियो ग्लाया, परमात्में दी स्तुति कर । अहां तां जाणदे हन कि सैह माणु पापी ऐ ।”
\v 25 तिन्हीं जबाब दित्ता, मैं नी जाणदा कि सैह पापी ऐ या नी; मैं इक्क गल्ल जाणदा कि मैं अन्ना था कने हुण दिखाणां लग्गी पैआ ऐ ।”
\v 26 तिन्हां तिस नैं भिरी ग्लाया, तिन्हीं तिज्जो नैं क्या कित्ता? कने किआं तेरियां अखी खोलियां?”
\v 27 तिन्हीं तिन्हां नैं ग्लाया, मैं तां तुहां नैं ग्लाई तां बैठा, कने तुहां नी सुणया; हुण दूई बरी क्जो सुनणा चाहंदे हन? क्या तुहां भी तिसदे चेले बणना चाहंदे हन?”
\v 28 ताह्लू सैह तिसदी बुराई करी नैं ग्लाणां लग्गे, तू ई तिसदा चेला ऐ, अहां तां मूसा दे चेले हन ।
\v 29 अहां जाणदे हन कि परमात्में मूसा नैं गल्लां कित्तियां; अपर तिस माणुये जो नी जाणदे कि कुत्थू दा ऐ ।”
\v 30 तिन्हीं तिन्हां जो जबाब दित्ता, एह तां हैराणिया दी गल्ल ऐ कि तुहां नी जाणदे कि सैह कुत्थू दा ऐ, तमी तिन्हीं मेरियां अखी खोली दित्तियां ।
\v 31 अहां जाणदे हन कि परमात्मां पापियां दी नी सुणदा, अपर जे कोई परमात्में दा भक्त होये कने तिसदिया इच्छा पर चलदा ऐ तां सैह तिसदी सुणदा ऐ ।
\v 32 संसारे शुरू होणे ते लैई करी अज्जे तिकर एह कदी सुनणे च नी आया कि कुणकी जन्म जात दे अन्ने दियां अखी खोलियां हन ।
\v 33 जे एह माणु परमात्में दे पास्से ते नी होंदा, तां कुच्छ भी नी करी सकदा ।”
\v 34 तिन्हां तिसजो जबाब दित्ता, तू बिल्कुल पापां च जम्मेया ऐ, तू अहां जो क्या सखांदा ऐ?” कने तिन्हां तिसियो बाहर कड्डी दित्ता ।
\s आत्मिक अंधापन
\p
\v 35 यीशुयें जाह्लू एह सुणया कि तिन्हां सैह माणु बाहर कड्डी दित्ता ऐ, कने जाह्लू तिस नैं मुलाकात होई तां ग्लाया, क्या तू परमात्में दे पुत्तरे पर वसुआस करदा ऐ?”
\v 36 तिन्हीं जबाब दित्ता, हे प्रभु सैह कुण ऐ, कि मैं तिस पर वसुआस करें?”
\v 37 यीशुयें तिस नैं ग्लाया, तैं तिसियो दिख्या भी ऐ, कने जेह्ड़ा तिज्जो सौगी गल्लां करदा ऐ सैह ई ऐ ।”
\v 38 तिन्हीं ग्लाया, हे प्रभु, मैं वसुआस करदा ।” कने तिसियो प्रणांम कित्ता ।
\v 39 ताहलू यीशुयें ग्लाया, मैं इस संसारे च न्याय तांई आया, तां जे जेह्ड़े नी दिखदे सैह दिखन, कने जेह्ड़े दिखदे हन सैह अन्ने होई जांन ।”
\v 40 जेह्ड़े फरीसी तिस सौगी थे तिन्हां एह गल्लां सुणी नैं तिस नैं ग्लाया, क्या अहां भी अन्ने हन?”
\v 41 यीशुयें तिन्हां नैं ग्लाया, जे तुहां अन्ने होंदे तां पापी नी होंदे; अपर हुण ग्लांदे हन कि अहां दिखदे हन, इसतांई तुहां दा पाप बणी रैंह्दा ऐ ।
\c 10
\s चरवाहे दा कने भेडां दा उदारण
\p
\v 1 मैं तुहां नैं सच सच ग्लांदा कि जेह्ड़ा कोई भेड़शाला च दुरआजे ते च नी जांदा, अपर कुसी दूये पास्से ते लंगी जांदा ऐ, सैह चोर कने डाकू ऐ ।
\v 2 अपर जेह्ड़ा दुरआजे ते अंदरेयो जांदा ऐ सैह भेडां दा चरवाहा ऐ ।
\v 3 तिस तांई दुआरपाल दुरआजे खोली दिंदा ऐ, कने भेडां तिसदी उआज सुणदियां हन, कने सैह अपणियां भेडां जो नां लैई लैई नैं सददा ऐ कने बाहरेयो लैई जांदा ऐ ।
\v 4 जाह्लू सैह अपणियां सारियां भेडां जो बाहरेयो कड्डी दिंदा ऐ, तां सैह तिन्हां दे गांह गांह चलदा ऐ कने भेडां तिसदे पंचा पंचा चलदियां हन, क्जोकि सैह तिसदिया उआजा पणछैणदियां हन ।
\v 5 अपर तिन्हां कुसकी पखले दे पंचा नी जाणां, अपर पखले ते नठ्ठी पोणां, क्जोकि सैह पखलेयां दी उआजा नी पणछैणदियां ।”
\v 6 यीशुयें तिन्हां नैं एह उदारण ग्लाया, अपर सैह नी समझे कि एह क्या गल्ल ऐ जेह्ड़ी सैह अहां नैं ग्लांदा ऐ ।
\s यीशु मसीह इक्क खरा चरवाहा
\p
\v 7 ताह्लू यीशुयें तिन्हां नैं भिरी ग्लाया, मैं तुहां नैं सच सच ग्लांदा, भेडां दा दुरआजा मैं ऐ ।
\v 8 जितणे मिंन्जो ते पैहलें आयेयो सैह सारे चोर कने डाकू हन अपर भेडां तिन्हां दी नी सुणी ।
\v 9 दुरआजा मैं ऐ; जे कोई मेरे दुआरा अंदर जां, तां तिन्हीं उद्धार पाणां, कने अंदर बाहर आई जाई सकगा कने तिसियो घाह मिलगा ।
\v 10 चोर कुसी होर कम्मे तांई नी अपर सिर्फ चोरी करणां, मारना कने खत्म करणां ओंदा ऐ; मैं इसतांई आया कि सैह जिन्दगी पान, कने मती सारी पान ।
\v 11 खरा चरवाहा मैं ऐ; खरा चरवाहा भेडां तांई अपणी जान दिंदा ऐ ।
\v 12 मजदूर जेह्ड़ा ना तां चरवाहा ऐ कने ना तां भेडां दा मालक ऐ, भेडिये जो ओंदे दिखी नैं भेडां जो छड्डी नैं नठ्ठी जांदा ऐ; कने भेड़िया तिन्हां जो पकड़दा कने रुआं परांह करी दिंदा ऐ ।
\v 13 सैह इसतांई नठ्ठी जांदा ऐ कि सैह मजदूर ऐ, कने तिसियो भेडां दी फिकर नी ।
\v 14 खरा चरवाहा मैं ऐ; मैं अपणियां भेडां जो जांणदा ऐ, कने मेरियां भेडां मिन्जो जाणदियां हन ।
\v 15 जिआं पिता मिन्जो जाणदा ऐ कने मैं पिता जो जाणदा ऐ कने मैं भेडां तांई अपणी जान दिंदा ऐ ।
\v 16 मेरियां होर भी भेडां हन, जेह्ड़ियां इस भेड़शाला दियां नी हन । मिन्जो तिन्हां जो भी लैयोणा जरूरी ऐ । सैह मेरी उआज सुणगियां, ताह्लू इक्क ई झुंड कने इक्क चरवाहा होणां ।
\v 17 पिता इसतांई मिन्जो नैं प्यार रखदा ऐ कि मैं अपणी जान दिंदा ऐ कि तिसियो भिरी लैई लैं ।
\v 18 कोई तिसियो मिन्जो ते खोई नी सकदा, अपर मैं तिसियो अप्पु ई दिंदा ऐ । मिन्जो तिसियो दैणे दा भी हक्क ऐ, कने तिसियो भिरी लैई लैणे दा भी हक्क ऐ : एह हुक्म मिन्जो पिता ते मिलया ऐ ।
\p
\v 19 इन्हां गल्लां दिया बजाह ते यहूदी माणुआं च भिरी पैई बैर गैआ ।
\v 20 तिन्हां च मते माणु ग्लाणां लग्गे, तिस च दुष्टआत्मां ऐ, कने सैह पागल ऐ; तिसदी क्जो सुणदे हन?”
\v 21 होर माणु ग्लाणां लग्गे, एह गल्लां ऐदेय माणु दी नी हन जिस च दुष्टआत्मां होयें । क्या दुष्टआत्मां अन्नेयां दियां अखी खोली सकदी ऐ?”
\s यहूदियां दा वेवसुआस
\p
\v 22 यरूशलेम च स्थापना दा तौआर मनाणां लाया था; कने ठंडी दा मौसम था ।
\v 23 यीशु मंदरे च सुलैमाने दे बरांडे च घुमा करदा था ।
\v 24 ताह्लू यहूदी माणुआं तिसियो आई नैं घेरी लैआ कने पूछया, तू अहां दे मनां जो काह्लू तिकर दुविधा च रखगा? जे तू मसीह ऐ तां अहां नैं साफ साफ ग्लाई दै ।”
\v 25 यीशुयें तिन्हां जो जबाब दित्ता, “मैं तुहां नैं ग्लाई दित्ता अपर तुहां वसुआस करदे ई नी हन । जेह्ड़ा कम्म मैं अपणे पिता दे नांये ते करदा सैह ई मेरे गवाह हन,
\v 26 अपर तुहां इसतांई वसुआस नी करदे क्जोकि मेरियां भेडां च नी हन ।
\v 27 मेरियां भेडां मेरी उआज सुणदियां हन; मैं तिन्हां जो जाणदा, कने सैह मिन्जो पचांह् पचांह् चलदियां हन ।
\v 28 कने मैं तिन्हां जो सदा दी जिन्दगी दिंदा ऐ । सैह कदी खत्म नी होणी, कने कोई तिन्हां जो मेरे हत्थे ते खोई नी सकदा ।
\v 29 मेरा पिता जिन्हीं तिन्हां जो मिन्जो दित्या ऐ, सबना ते बडा ऐ, कने कोई तिन्हां जो पिता दे हत्थे ते खोई नी सकदा
\v 30 मैं कने पिता इक्क ई हन ।”
\v 31 यहूदी माणुआं तिसियो मारणे तांई पत्थर चुके ।
\v 32 इसा गल्ला सुणी करी यीशुयें तिन्हां नैं ग्लाया, मैं तुहां जो अपणे पिता दे पास्से मते भले कम्म दस्से हन; तिन्हां कम्मा च कुस कम्मे तांई तुहां मिन्जो पर पत्थर मारा करदे हन?”
\v 33 यहूदियां तिसियो जबाब दित्ता, खरेयां कम्मा तांई अहां तिज्जो पर पत्थर नी मारदे अपर परमात्में दी निंदा करणे दिया बजाह ते; कने इसतांई कि तू माणु होई नैं अप्पु जो परमात्मां बणांदा ऐ ।
\v 34 यीशुयें तिन्हां जो जबाब दित्ता, क्या तुहां देयां नियमा च नी लिख्या ऐ, मै ग्लाया, तुहां ईश्वर हन?
\v 35 जे तिन्हीं तिन्हां जो ईश्वर ग्लाया जिन्हां अल्ल परमात्में दा वचन पुज्जया ( कने पवित्रशास्त्रे दी गल्ल झूठी नी होई सकदी ),
\v 36 तां जिसियो पितें पवित्र बणांंई नैं इस संसारे च घल्लया ऐ, कने तुहां तिस नैं ग्लांदे हन, तू बुराई करदा ऐ, इसतांई कि मैं ग्लाया, मैं परमात्में दा पुत्तर ऐ?
\v 37 जे मैं अपणे पिता देयां कम्मा नी करदा तां मेरा वसुआस मत करा ।
\v 38 अपर जे मैं करदा ऐ, तां चाहे मेरा वसुआस भी मत करा, अपर तिन्हां कम्मा दा तां वसुआस करा, तांकि तुहां जाणन कने समझी सकन कि पिता मिन्जो च ऐ कने मैं पिता च ऐ ।
\v 39 ताह्लू तिन्हां भिरी तिसियो पकड़णे दी कोशस कित्ती अपर सैह तिन्हां दे हत्थे ते निकळी गैआ ।
\p
\v 40 भिरी सैह यरदन दरैयाए दे पार तिसा जगाह चली गैआ, जित्थू यूहन्ना पैहलें बपतिस्मा दिंदा था, कने तित्थु ई रैह्आ ।
\v 41 मते सारे माणु तिस अल्ल आई नैं ग्लांदे थे, यूहन्ने तां कोई चमत्कार नी दस्सया, अपर जेह्ड़ा कुच्छ यूहन्ने इसदे बारे च ग्लाया था, सैह सब सच था ।
\v 42 कने तित्थु मतेआं यीशुये पर वसुआस कित्ता ।
\c 11
\s लाजरे दी मौत
\p
\v 1 मरियम कने तिसदी बैहण मार्था दे ग्रां बैतनिय्याह दा लाजर नांये दा इक्क माणु बमार था ।
\v 2 एह सैई मरियम थी जिन्नै प्रभु पर इतर पाई नैं तिसदेयां पैरां जो अपणे बाळां नैं पुंज्जेया था, इसा दा भाऊ लाजर बमार था ।
\v 3 तिसदियां बैहणा तिसियो सनेहा घल्लया, हे प्रभु, दिख जिस नैं तू प्यार करदा ऐ सैह बमार ऐ ।”
\v 4 एह सुणी नैं यीशुयें ग्लाया एह बमारी मौता दी नी; अपर परमात्में दी महिमा तांई ऐ, कि तिसदिया बजाह ते परमात्में दे पुत्तर दी महिमा होयें ।”
\p
\v 5 यीशु मार्था नैं कने तिसादिया बैहणी नैं कने लाजरे नैं प्यार रखदा था ।
\v 6 भिरी भी जाह्लू तिन्हीं सुणया कि सैह बमार ऐ, तां जिसा जगाह पर सैह था, तित्थु दो दिन होर रुकी गैआ ।
\v 7 इसदे बाद तिन्हीं चेलयां नैं ग्लाया, ओआ, अहां भिरी यहूदिया जो चलन ।”
\v 8 चेलयां तिसियो ग्लया, हे गुरु, हुण तां यहूदी तिज्जो पर पत्थर मारणां चाहंदे थे, कने क्या तू भिरी तित्थियो जाणां चाहंदा ऐ?”
\v 9 यीशुयें जबाब दित्ता, “क्या दिने दे बाराह घंटे नी होंदे? जे कोई दिने चलें तां ठोकर नी लगदी, क्जोकि इस संसारे दी लौई जो दिखदा ऐ ।
\v 10 जे कोई राती चलें तां ठोकर लगदी ऐ, क्जोकि तिस च लौ नी होंदी ।”
\v 11 तिन्हीं एह गल्लां ग्लाई करी, कने इसदे बाद तिन्हां नैं ग्लाणां लग्गा, अहां दा साथी लाजर सोई गैआ ऐ, अपर मैं तिसियो जगाणां चलेया ।
\v 12 ताह्लू चेलयां तिस नैं ग्लाया, हे प्रभु जे सैह सोई गैआ ऐ, तां तिन्हीं खरा होई जाणां ।
\v 13 यीशुयें तां तिसदिया मौती दे बारे च ग्लाया था, अपर सैह समझे कि तिन्हीं निदरां च सोणे दे बारे च ग्लाया ।
\v 14 ताह्लू यीशुयें तिन्हां नैं साफ साफ ग्लाई दित्ता, लाजर मरिया;
\v 15 कने मैं तुहां दिया बजाह ते खुश ऐ कि मैं तित्थु नी था जिस ते तुहां वसुआस करन । अपर हुण ओआ अहां तिस अल्ल चलिये ।”
\v 16 ताह्लू थोमा जिसियो दिदमुस ग्लांदे थे, अपणे साथी चेलयां नैं ग्लाणां लग्गा, “ओआ, अहां भी तिस अल्ल मरणा चलन ।”
\s यीशु मसीह दा दुवारा जिंदा होणां कने जिन्दगी
\p
\v 17 तित्थु पुज्जदेयां ई यीशु जो एह पता लग्गा कि लाजरेयो कब्रा च रखेयो चार दिन होईयो हन ।
\v 18 बैतिनिय्याह यरूशलेम ते कोई दो मील दी दूरी पर था ।
\v 19 मते सारे यहूदी माणु मार्था कने मरियमा अल्ल तिसा दे भाऊये दिया मौता पर दिलासा दैणे तांई आयेयो थे ।
\v 20 जाह्लू मार्था यीशु दे ओणे दी खबर सुणी तां तिस नैं मिलणां गैई, अपर मरियम घरें बैई रैई ।
\v 21 मार्था यीशुये नैं ग्लाया, हे प्रभु जे तू ऐत्थू होंदा, तां मेरा भाऊ कदी भी नी मरदा ।
\v 22 कने मैं हुण भी जाणदी कि जेह्ड़ा कुच्छ तू परमात्में ते मंगणां, परमात्मां तिज्जो दैणां ।
\v 23 यीशुयें तिसा नैं ग्लाया, तेरा भाऊ भिरी जिंदा होई जाणां ।
\v 24 मार्था तिस नैं ग्लाया, “मैं जाणदी ऐ कि आखरी दिने दोवारा जिंदे होणे दे बग्त पर तिन्हीं जिंदा होई जाणां ।”
\v 25 यीशुयें तिसा नैं ग्लाया, दोवारा जिंदा होणां कने जिन्दगी मैं ई ऐ; जेह्ड़ा कोई मिन्जो पर वसुआस करदा ऐ सैह जे मरी भी जां तमी तिन्हीं जिंदे होणां ।
\v 26 कने जेह्ड़ा कोई जिंदा ऐ, कने मिन्जो पर वसुआस करदा ऐ, सैह सदा काल तिकर नी मरगा । “क्या तू इसा गल्ला पर वसुआस करदी ऐ ।”
\v 27 तिन्नै तिस नैं ग्लाया, हां हे प्रभु, मैं वसुआस करदी कि परमात्में दा पुत्तर मसीह जेह्ड़ा संसारे च ओणे आळा था, सैह तू ई ऐ ।
\s यीशु मसीह रोया
\p
\v 28 एह ग्लाई नैं सैह चली गैई, कने अपणियां बैहणी मरियमा जो डोल करी सददी नैं ग्लाया, “गुरु ऐत्थू ई ऐ कने तिज्जो सददा करदा ऐ ।
\v 29 एह सुणी करी सैह झटपट उठी नैं तिस अल्ल आई ।
\v 30 यीशु अल्ली ग्रांऐ च नी पुज्जया था अपर तिसा जगाह ई था जित्थू मार्था तिस नैं मिलियो थी ।
\v 31 ताह्लू तित्थु जेह्ड़े यहूदी माणु तिसा सौगी घरे च थे कने तिसायो दिलासा दैआ करदे थे, एह दिखी नैं कि मरियम झटपट उठी नैं बाहरेयो गैई ऐ एह समझे कि सैह कब्रा पर रोणां चलियो ऐ, तां सैह भी तिसा पंचा चली पै ।
\v 32 जाह्लू मरियम तित्थु जाई रैई जित्थू यीशु था, तां तिसियो दिखदे ई तिसदेयां पैरां पैई गैई कने ग्लाया, “हे प्रभु जे तू ऐत्थू हुंदा तां मेरा भाऊ नी मरदा ।”
\v 33 जाह्लू यीशुयें तिसा जो कने तिन्हां यहूदियां जो जेह्ड़े तिसा सौगी आयेयो थे, रोंदे दिख्या, तां आत्मां च बड़ा भरी उदास कने परेशान होया,
\v 34 कने ग्लाया, तुहां तिसियो कुत्थू रखया ऐ?’ तिन्हां तिस नैं ग्लाया, हे प्रभु, चली नैं दिखी लैआ ।”
\v 35 यीशु रोया ।
\v 36 ताह्लू यहूदी ग्लाणां लग्गे, दिखा, सैह तिस नैं कितणा प्यार रखदा था ।
\v 37 अपर तिन्हां च कुच्छना ग्लाया, क्या एह जिन्हीं अन्ने दियां अखी खोलियां, एह भी नी करी सकेया कि एह माणु नी मरदा?”
\s लाजरे जो मरेयां ते जिंदा करणां
\p
\v 38 यीशु मने च भिरी बड़ा ई उदास होई नैं कब्रा पर आया । सैह इक्क गुफा थी कने इक्क पत्थर तिसा पर रखेया था ।
\v 39 यीशुयें ग्लाया, “पत्थरे टाआ ।” तिस मरेयो दी बैहण मार्था तिस नैं ग्लाणां लग्गी, हे प्रभु इस च हुण तां मुश्क ओआ दी ऐ, क्जोकि मेरे भाऊये मरेयो चार दिन होई चुकेयो हन ।”
\v 40 यीशुयें तिसा नैं ग्लाया, क्या मैं तिज्जो नैं नी ग्लाया था कि जे तू वसुआस करगी, तां परमात्में दी महिमा जो दिखगी ।
\v 41 ताह्लू तिन्हां तिस पत्थरेयो टाया । यीशुयें अखी चुकी नैं ग्लाया, हे पिता, मैं तेरा धन्यावाद करदा कि तैं मेरी सुणी लैई ऐ ।
\v 42 मैं जाणदा था कि तू सदा मेरी सुणदा ऐ, अपर जेह्ड़ी भीड़ अक्खें बक्खें खड़ूतियो ऐ, तिन्हां दिया बजाह ते मैं इआं ग्लाया, जिसते कि सैह वसुआस करन कि तैं मिन्जो घल्लया ऐ ।”
\v 43 एह ग्लाई नैं तिन्हीं जोरे नैं हक्क पाई, हे लाजर निकळी आ ।”
\v 44 जेह्ड़ा मरी गैआ था जिसदे हत्थ पैर कफने नैं बन्नेयो थे सैह तिआं ई निकळी आया, कने तिसदा मुँ कपड़े नैं लपेटया था । यीशुयें तिन्हां नैं ग्लाया, इसियो खोली दैआ कने जाणां दैआ ।”
\s यीशु मसीह जो जान्नी ते मारणे दी साजस
\r ( मत्ती 26 : 1-5; मरकुस 14 : 1,2; लूका 22 : 1,2 )
\p
\v 45 ताह्लू जेह्ड़े यहूदी मरियमा सौगी आयेयो थे कने तिसदा एह कम्म दिख्या था, तिन्हां च मतेआं तिस पर वसुआस कित्ता ।
\v 46 अपर तिन्हां च कुच्छ माणु फरीसियां अल्ल जाई नैं यीशु दे कम्मा दी खबर सणांई ।
\v 47 इसा गल्ला गल्ला सुणी करी प्रधान याजकां कने फरीसियां महासभा सददी, कने ग्लाया, “ अहां करदे क्या हन? एह माणु तां मते चमत्कार दस्सादा ऐ ।
\v 48 जे अहां इसियो इआं ई छड्डी दैन, तां सबना इस पर वसुआस करी लैणां, कने रोमी आई नैं अहां दिया जगाह कने जातिआं दूनी पर हक्क जमाई लैणां ।”
\v 49 ताह्लू तिन्हां च काइफा नांये दे इक्की माणुयें जेह्ड़ा तिस साले दा महायाजक था, तिन्हां नैं ग्लाया, तुहां कुच्छ भी नी जाणदे;
\v 50 कने ना एह समझदे हन कि तुहां तांई एह खरा ऐ कि अहां दे लोकां तांई इक्क माणु मरे, कने सारी जाति खत्म नी होयें ।”
\v 51 एह गल्ल तिन्हीं आपणियां तरफा ते नी ग्लाई, अपर तिस साले दा महायाजक होई नैं भविष्यवाणी कित्ती, कि यीशु तिसा जाति तांई मरणां ।
\v 52 कने ना सिर्फ तिसा जाति तांई, अपर इसतांई भी कि परमात्में दी लग्ग लग्ग औलांदा जो इक्क करी दैं ।
\v 53 कने तिसी दिने ते सैह तिसियो मकाणे दी स्कीम बनाणां लग्गे ।
\p
\v 54 इसतांई यीशु तिस बग्त ते यहूदियां दे सामणे सरेआम नी च घुमया, अपर तित्थु ते बणे दे इक्की प्रदेश इफ्राईम नांदे दे इक्की सैहरे जो चली गैआ; कने अपणे चेलयां सौगी तित्थु रैहणां लग्गा ।
\p
\v 55 यहूदियां दा फसह दा तौआर नैड़ें था, कने मते माणु फसह ते पैहलें देहात सैहरे ते यरूशलेम सैहरे जो गै कि अपणे आप्पे जो शुद्ध करन ।
\v 56 कने सैह यीशु जो तोपणां लग्गे कने मंदरे च खड़ौई नैं अप्पु च ग्लाणां लग्गे, तुहां क्या सोचदे हन? क्या सैह तौआरे च नी ओंगा?”
\v 57 प्रधान याजकां कने फरीसियां एह हुक्म दैई रखेया था कि जे कुसकियो पता लग्गी गैआ कि यीशु कतांह ऐ तां दस्सनेयों, तांकि सैह तिसियो पकड़ी सकन ।
\c 12
\s यीशु मसीह दे पैरां च इत्तर पाणां
\r ( मत्ती 26 : 6-13; मरकुस 14 : 3-9 )
\p
\v 1 यीशु फसह दे छै दिन पैहलें बैतनिय्याह सैहरे च आया जित्थू लाजर था, जिसियो यीशुयें मरेयां ते जिंदा कित्या था ।
\v 2 तित्थु तिन्हां तिस तांई धाम बणांई; कने मार्था तिसदी सेवा करा दी थी, कने लाजर तिन्हां च इक्क था, जेह्ड़ा तिस सौगी धाम खाणां बैठया था ।
\v 3 ताह्लू मरियमा जटामासियां दा आधा किलो कीमती इतर लैई नैं यीशु दे पैरां पर डोळेया, कने अपणे बाळां नैं तिसदे पैर पुज्जैं, कने इतरे दिया मुश्का नैं सारा घर खुशबूदार होई गैआ ।
\v 4 अपर तिसदे चेलयां च यहूदा इस्कोरियोती नांये दा इक्क चेला जेह्ड़ा तिसियो पकड़ुआणे आळा था, ग्लाणां लग्गा,
\v 5 एह इतर त्रै सौ दीनार च बेचीं नैं गरीबां जो क्जो नी दित्ता ?”
\v 6 तिन्हीं एह गल्ल इसतांई नी ग्लाई कि तिसियो गरीबां दी फिकर थी अपर इसतांई कि सैह चोर था, कने तिसा अल्ल तिन्हां दी झोली रैंह्दी थी कने तिसा च जेह्ड़ा कुच्छ पांदे थे, सैह कड्डी लैंदा था ।
\v 7 यीशुयें ग्लाया, इसा जो रणा दैआ । इसा जो एह मेरे दबणे दे दिने तांई रखणां दैआ ।
\v 8 क्जोकि गरीब तां तुहां सौगी हमेशा रैंह्दे हन, अपर मैं तुहां सौगी हमेशा नी रैंहणां ।
\s लाजरे जो जान्नी ते मारणे दी साजस
\p
\v 9 जाह्लू यहूदियां दी भीड़ा जो पता लग्गी गैआ कि सैह तित्थु ऐ, तां सैह ना सिर्फ यीशु दिया बजाह ते आये अपर इसतांई भी कि लाजरे जो भी दिखणां आये, जिसियो तिन्हीं मरेयां च जिंदा कित्या था ।
\v 10 ताह्लू प्रधान याजकां लाजरे जो भी मकाणे दी स्कीम बणांंई ।
\v 11 क्जोकि तिसदिया बजाह ते मते यहूदी चली गै कने यीशु पर वसुआस कित्ता ।
\s यरूशलेमें च विजय - प्रवेश
\r ( मत्ती 21 : 1-11; मरकुस 11 : 1-11; लूका 19 : 28-40 )
\p
\v 12 दूयें दिने मते सारे माणु जेह्ड़े तौआरे च आयेयो थे एह सुणया; कि यीशु यरूशलेम सैहरे च ओणां लगेया ऐ ।
\v 13 इसतांई तिन्हां खजूरे दियां डालियां लैइआं कने तिस नैं मिलणां चली पै, कने जोर नैं ग्लाणां लग्गे, होशाना ! धन ऐ इस्राएल दा राजा, जेह्ड़ा प्रभु दे नांये ते ओआ दा ऐ ।
\p
\v 14 जाह्लू यीशु जो खोत्ते दा इक्क बच्चा मिला; तां सैह तिस पर बैई गैआ, जिआं लिख्या ऐ ।
\q
\v 15 हे सिय्योन दी कुड़ी, मत डर; दिख, तेरा राजा खोत्ते दे बच्चे पर चढ़ी नैं ओआ दा ऐ ।”
\p
\v 16 तिसदे चेले पैहलें एह गल्ल नी समझेयो थे, अपर जाह्लू यीशु दे चमत्कार दिखे तां तिन्हां जो याद आया कि एह गल्लां तिसदे बारे च लिखियां थियां कने लोकां तिस नैं देहया ई बर्ताव कित्ता था ।
\v 17 ताह्लू भीड़ां देयां तिन्हां माणुआं गवाही दित्ती, जेह्ड़े तिस बग्त तिस सौगी थे जाह्लू तिन्हीं लाजरे जो कब्रा ते सददी नैं मरेयां च जिंदा कित्या था ।
\v 18 इसा बजाह ते ई माणु तिस नैं मिलणां चली आयेयो थे क्जोकि तिन्हां सुणया था कि तिन्हीं एह चमत्कार दस्सया ऐ ।
\v 19 ताह्लू फरीसियां अप्पु च ग्लाणां लग्गे, “सोच्चा तां सैही कि तुहां ते कुच्छ नी होया करदा । दिखा, संसार तिस पंचा चली पैआ ऐ ।”
\s यूनानियां दा यीशु मसीह जो तोपणां
\p
\v 20 जेह्ड़े माणु तिस तौआरे च आराधना करणां आयेयो थे तिन्हां च कुच्छ यूनानी थे ।
\v 21 तिन्हां गलील दे बैतसैदा दे रैहणे आळे फिलिप्पुसे अल्ल आई नैं तिस नैं विणती कित्ती, श्रीमान, अहां यीशुये नैं मिलणां चाहंदे हन ।
\v 22 फिलिप्पुसे आई नैं अन्द्रियासे नैं ग्लाया, ताह्लू अन्द्रियासे कने फिलिप्पुसे जाई नैं यीशु नैं ग्लाया ।
\v 23 इसा गल्ला पर यीशुयें तिन्हां नैं ग्लाया, सैह बग्त आई गैआ ऐ कि माणुये दे पुत्तरे दी जय जयकार होयें ।
\v 24 मैं तुहां नैं सच सच ग्लांदा कि जाह्लू तिकर कणका दा दाणां जमीना च पैई नैं मरी नी जांदा, सैह किल्ला रैंह्दा ऐ; अपर जाह्लू मरी जांदा ऐ, तां मते दाणे लैयोंदा ऐ ।
\v 25 जेह्ड़ा अपणियां जान्नी जो प्यारा जाणदा ऐ, सैह तिसायो गुआई दिंदा ऐ; कने जेह्ड़ा इस संसारे च अपणियां जान्नी जो प्यारा नी जाणदा ऐ, सैह सदा दी जिन्दगी तांई तिसदी रखवाली करगा ।
\v 26 जे कोई मेरी सेवा करें, तां मिन्जो पंचा चली पौयें; कने जित्थू मैं ऐ, तित्थु मेरा सेवक भी होणां । जे कोई मेरी सेवा करें, तां पितें तिसदा आदर करणां ।
\s सूलिया दी मौती दा इशारा
\p
\v 27 हुण मेरा जी परेशान ऐ । इसतांई हुण मैं क्या ग्लां? हे पिता, मिन्जो इस बग्ते ते बचा?’ ना, क्जोकि मैं इसा बजाह ते इस बग्ते जो पुज्जा ऐ ।
\v 28 हे पिता, अपणे नांये दी जय जयकार कर ।” ताह्लू एह आकाशवाणी होई, मैं तिसदी जय जयकार कित्ती ऐ, कने भिरी भी करगा ।”
\v 29 ताह्लू जेह्ड़े माणु खड़ौई नैं सुणां दे थे तिन्हां ग्लाया कि अम्बर गरजेया ऐ । होर ग्लाणां लग्गे, कोई सुअर्गदूत इस नैं ग्लाया ।”
\v 30 इस गल्ला पर यीशुयें ग्लाया, एह उआज मिन्जो तांई नी, अपर तुहां तांई आईयो ऐ ।
\v 31 हुण इस संसारे दा न्याय हुंदा ऐ, हुण इस संसारे दा अधिकारी कड्डी दैणां ऐ;
\v 32 कने मैं जे धरतिया पर ते उचिया जगाह चढ़ाया जांगा, तां सबना जो अप्पु अल्ल खींजगा ।”
\v 33 इआं ग्लाई नैं तिन्हीं एह दस्सी दित्ता कि सैह कैदयी मौता नैं मरगा ।
\v 34 इसा गल्ला पर लोकां तिस नैं ग्लाया, अहां नियमे दी एह गल्ल सुणी ऐ कि मसीह हमेशा रैंहणां ऐ, भिरी तू क्जो ग्लांदा ऐ कि माणुये दे पुत्तरे जो उंचे पर चढ़ाया जाणां जरूरी ऐ?” एह माणु दा पुत्तर कुण ऐ?”
\v 35 यीशुयें तिन्हां नैं ग्लाया, जोती हुण थोड़ी देर तिकर तुहां सौगी ऐ । जाह्लू तिकर जोती तुहां सौगी ऐ ताह्लू तिकर चली रैह्आ, इआं नी होयें कि नैहरा तुहां जो आई नैं घेरी लैं; जेह्ड़ा नैहरे च चलदा ऐ सैह नी जाणदा कि कतांह चलेया ऐ ।
\v 36 जाह्लू तिकर जोती तुहां सौगी ऐ, जोतिया पर वसुआस करा तांकि तुहां जोती दी औलाद बणां ।”
\s यहूदियां दा वेवसुआसे च बणी रैहणां
\p एह गल्लां करी नैं यीशु चली गैआ कने तिन्हां ते लुक्की रैह्आ ।
\v 37 तिन्हीं तिन्हां सामणे इतणे चमत्कार दस्से, तमी तिन्हां तिस पर वसुआस नी कित्ता;
\v 38 तांकि यशायाह भविष्यवक्ता दा वचन पूरा होयें जेह्ड़ा तिन्हीं ग्लाया :
\q “हे प्रभु अहां दे समाचारे दा कुणी वसुआस कित्ता ऐ? कने प्रभु दी बांई दा जोर कुणी दिख्या ऐ?”
\q
\v 39 इसा बजाह ते सैह वसुआस नी करी सके, क्जोकि यशायाहें एह भी ग्लाया;
\q
\v 40 तिन्हीं तिन्हां दियां अखी अन्नियां, कने तिन्हां दा मन कठोर करी दित्यो हन; कुत्की इआं नी होयें कि सैह अखी नैं दिखन कने मन नैं समझन, कने फिरन, कने मैं तिन्हां जो ठीक करां ।”
\p
\v 41 यशायाहें एह गल्लां इसतांई ग्लाईयां कि तिन्हीं तिसदी महिमा दिखी, कने तिन्हीं तिसदे बारे च गल्लां कित्तियां ।
\v 42 तमी अधिकारियां च भी मतेआं तिस पर वसुआस कित्ता, अपर फरीसियां दिया बजाह ते नी मनदे थे, कुत्की इआं नी होयें कि सैह अरधानालय ते कड्डे दैन;
\v 43 माणुआं दिया तरफा ते तारीफ़ तिन्हां जो परमात्में दी तारीफा ते जादा बदिया लगदी थी ।
\s यीशु मसीह दे वचन : न्याय दा आधार
\p
\v 44 यीशुयें जोरे नैं ग्लाया, जेह्ड़ा मिन्जो पर वसुआस करदा ऐ, सैह मिन्जो पर नी अपर मिन्जो घल्लणे आळे पर वसुआस करदा ऐ ।
\v 45 कने जेह्ड़ा मिन्जो दिखदा ऐ, सैह मेरे घल्लणे आळे जो दिखदा ऐ ।
\v 46 मैं संसारे च जोती बणी नैं आया ऐ, तांकि जेह्ड़ा कोई मिन्जो पर वसुआस करें सैह नैहरे च नी रैंह् ।
\v 47 जे कोई मेरियां गल्लां सुणी नैं नी मने, तां मैं तिसियो अपराधी नी ठहरांदा; क्जोकि मैं संसारे जो अपराधी ठहराणे तांई नी, अपर संसारे दा उद्धार करणे तांई आया ऐ ।
\v 48 जेह्ड़ा मिन्जो तुच्छ जाणदा ऐ कने मेरियां गल्लां ग्रहण नी करदा ऐ तिसियो अपराधी ठहराणे आळा तां इक्क ऐ; मतलब जेह्ड़ा वचन मैं ग्लाया ऐ, सैई पिछले दिना च तिसियो अपराधी ठहरांगा ।
\v 49 क्जोकि मैंईं अपणिया तरफा ते गल्लां नी कित्तियां; अपर पिता जिन्हीं मिन्जो घल्लया ऐ तिन्हीं मिन्जो हुक्म दित्या ऐ कि क्या क्या ग्लां कने क्या क्या बोलें?”
\v 50 कने मैं जाणदा कि तिसदा हुक्म सदा दी जिन्दगी ऐ । इसतांई मैं जेह्ड़ा कुच्छ ग्लांदा ऐ, सैह जिआं पिता नैं मिन्जो नैं ग्लाया ऐ तिआं ई ग्लांदा ऐ ।”
\c 13
\s यीशु मसीह दा चेलयां दे पैर धोणां
\p
\v 1 फसह दे तौआरे ते पैहलें, जाह्लू यीशु जो पता लग्गा कि मेरा सैह बग्त आई पुज्जया ऐ कि मिन्जो संसारे छड्डी नैं अपणे पिता अल्ल जाणां, तां सैह अपणेयां माणुआं नैं जेह्ड़े संसारे च थे जिआं प्यार सैह करदा था, अंत तिकर तिआं ई प्यार करदा रैंह् ।
\v 2 जाह्लू सैतान शमौने दे पुतरें यहूदा इस्करियोतिये दे मने च एह गल्ल पाई चुकेया था कि तिसियो पकड़ुआं तां खाणे दे बग्त,
\v 3 यीशुयें, एह जाणी नैं कि पितें सारा कुच्छ मेरे हत्थे च करी दित्या ऐ कने मैं परमात्में पास्से ते आया ऐ कने परमात्में अल्ल ई चलेया ऐ ।
\v 4 खाणां खाई नैं सैह उठया कने अपणे शरीरे दे पराले आळे कपड़े खोली दित्ते, कने परना लैई नैं अपणां लक्क बन्नी लैआ ।
\v 5 भिरी इक्की भांडे च पाणी भरी नैं चेलयां दे पैरां धोणां कने जेह्ड़ा परना तिसदे लक्के बन्नया था तिस नैं पुंज्जणा लग्गा ।
\v 6 जाह्लू यीशु शमौन पतरसे अल्ल आया, ताह्लू पतरसें तिसियो ग्लाया, हे प्रभु, क्या तू मेरे पैरां धोणां लगेया ऐ ।
\v 7 यीशुयें तिसियो जबाब दित्ता, जेह्ड़ा मैं करदा, तू तिसियो अल्ली नी जाणदा, अपर इसदे बाद समझी जाणां ।”
\v 8 पतरसें तिस नैं ग्लाया, तू मेरे पैरां कदी नी धोई सकदा ।” एह सुणी नैं यीशुयें तिस नैं ग्लाया, “जे मैं तिज्जो नी धोयें, तां तेरा मेरा कुच्छ भी हेस्सा दा नीये ।”
\v 9 शमौन पतरसें तिस नैं ग्लाया, हे प्रभु, तां मेरे पैर ई नी पर, मेरेयां हत्थां कने मुँडे भी धोई दै ।”
\v 10 यीशुयें तिस नैं ग्लाया, “जेह्ड़ा नौई बैठया ऐ तिसियो पैरां छड्डी होर कुच्छ धोणे दी जरूरत नी, अपर सैह बिल्कुल शुद्ध ऐ; कने तुहां शुद्ध हन, अपर सारे दे सारे शुद्ध नी हन ।”
\v 11 सैह तां अपणे पकड़ुआणे आळे जो जाणदा था, इसतांई तिन्हीं ग्लाया, "तुहां सारे दे सारे शुद्ध नी ।
\p
\v 12 जाह्लू सैह तां तिन्हां दे पैरां धोई बैठा, कने अपणे कपड़ेयां लाई नैं भिरी बैई गैआ, तां तिन्हां नैं ग्लाणां लग्गा, क्या तुहां समझे कि मैं तुहां नैं क्या कित्ता?
\v 13 तुहां मिन्जो गुरु कने प्रभु ग्लांदे हन कने ठीक ई ग्लांदे हन, क्जोकि मैं सैई ऐ ।
\v 14 जे मैं प्रभु कने गुरु होई नैं तुहां दे पैर धोत्ते, तां तुहां जो भी इक्की दूये दे पैर धोणां चाइदे ।
\v 15 क्जोकि मैं तुहां जो नमूना दस्सी दित्ता ऐ कि जिआं मैं तुहां नैं कित्ता ऐ, तुहां भी तिआं ई करा करा ।
\v 16 मैं तुहां नैं सच सच ग्लांदा, दास अपणे मालके ते बडा नी, कने नी घल्लया होया अपणे घल्लणे आळे ते ।
\v 17 तुहां एह गल्लां जाणदे हन, कने जे तिन्हां पर चलन तां धन हन ।
\v 18 मैं तुहां सबना दे बारे च नी ग्ला दा; जिन्हां जो मैं चुणी लैआ ऐ, तिन्हां जो मैं जाणदा; अपर एह इसतांई ऐ कि पवित्रशास्त्रे दा एह वचन पूरा होया, जेह्ड़ा मेरी रोटी खांदा ऐ, तिन्हीं मिन्जो पर लत्त चुकी ऐ ।
\v 19 हुण मैं तिसदे होणे ते पैहलें तुहां जो दस्सी दिंदा कि जाह्लू एह होई जांगा तां तुहां वसुआस करन कि मैं सैई ऐ ।
\v 20 मैं तुहां नैं सच सच ग्लांदा कि जेह्ड़ा मेरे घल्लणे आळे जो ग्रहण करदा ऐ, सैह मिन्जो ग्रहण करदा ऐ; कने जेह्ड़ा मिन्जो ग्रहण करदा ऐ, सैह मेरे घल्लणे आळे जो ग्रहण करदा ऐ ।
\s छल करणे दी तरफ इशारा
\r ( मत्ती 26 : 20-25; मरकुस 14 : 17-21; लूका 22 : 21-23 )
\p
\v 21 एह गल्लां ग्लाई नैं यीशु आत्मां च परेशान होई गैआ कने एह गवाही दित्ती, मैं तुहां नैं सच सच ग्लांदा कि तुहां च इक्की मिन्जो पकड़ुआणां ।”
\v 22 चेले शक करी नैं कि सैह कुस दे बारे च ग्ला दा ऐ, इक्की दूये बक्खी दिखणां लग्गी पै ।
\v 23 तिसदे चेलयां च इक्क जिसियो यीशु प्यार करदा था, यीशु दी छातिया दे पास्से निठ्ठा होई नैं बैठया था ।
\v 24 शमौन पतरसें तिस बक्खी इशारा करी नैं तिसते पूछया, दस्सा भला, सैह कुस दे बारे च ग्ला करदा ऐ ।
\v 25 ताह्लू तिन्हीं तिआं ई यीशु दी छातिया बक्खी निठ्ठा होई नैं तिसते पूछया, “हे प्रभु सैह कुण ऐ?”
\v 26 यीशुयें जबाब दित्ता, जिसियो मैं एह रोटी दा टुकड़ा डुबाई नैं दिंगा सैई ऐ । कने तिन्हीं टुकड़ा डुबाई नैं शमौन इस्करियोती दे जागते यहूदे जो दित्ता ।
\v 27 टुकडा लैंदे ई सैतान तिस च समाईया । ताह्लू यीशुयें तिस नैं ग्लाया, जेह्ड़ा तू करा दा ऐ, तौळी कर ।”
\v 28 अपर बैठणे आळेयां च कुसी जो पता नी लग्गा कि तिन्हीं एह गल्ल तिस नैं क्जो ग्लाई ऐ ।
\v 29 यहूदे अल्ल झोली रैंह्दी थी इसतांई कुच्छना चेलयां समझया कि यीशु तिस नैं ग्ला दा ऐ कि जेह्ड़ा कुच्छ अहां जो तौआरे बासती चाइदा सैह खरीदी लैं, या एह कि गरीबां जो कुच्छ दै ।
\v 30 सैह टुकड़ा लैई नैं ताह्लू ई बाहरेयो चली गैआ; कने एह राती दा बग्त था ।
\s नौआं हुक्म
\p
\v 31 जाह्लू सैह बाहरेयो चली गैआ तां यीशुयें ग्लाया, “हुण माणुये दे पुत्तरे दी महिमा होई ऐ, कने परमात्में दी महिमा तिस च होई ऐ;
\v 32 जे तिस च परमात्में दी महिमा होई,] तां परमात्मां भी अप्पु च तिसदी महिमा करणी कने तौळी करणी ।
\v 33 हे बच्चो, मैं होर थोड़ी देर तुहां अल्ल ऐ : भिरी तुहां मिन्जो तोपणां, कने जिआं मैं यहूदियां नैं ग्लाया, जित्थू मैं चलेया ऐ तित्थु तुहां नी आई सकदे, तिआं ई मैं हुण तुहां नैं भी ग्ला दा ऐ ।
\v 34 मैं तुहां जो इक्क नौआं हुक्म दिंदा कि इक्की दूये नैं प्यार रखा; जिआं मैं तुहां नैं प्यार रखेया ऐ, तिआं ई तुहां भी इक्की दूये नैं प्यार रखा ।
\v 35 जे अप्पु च प्यार रखगे, तां इसते ई सबना जो पता लगणां कि तुहां मेरे चेले हन ।”
\s पतरसे दा मुकरी जाणे दा इशारा
\r ( मत्ती 26 : 31-35; मरकुस 14 : 27-31; लूका 22 : 31-34 )
\p
\v 36 शमौन पतरसें तिस नैं ग्लाया, हे प्रभु तू कुत्थू चलया ऐ?” यीशुयें जबाब दित्ता, जित्थू मैं चलेया तित्थु तू मिन्जो पंचा नी आई सकदा; अपर इसदे बाद मिन्जो पंचा ओणां ।”
\v 37 पतरसें तिस नैं ग्लाया, हे प्रभु, हुण मैं तिज्जो पचांह् क्जो नी आई सकदा? मैं तां तिज्जो तांई अपणी जान भी दैई सकदा ।”
\v 38 यीशुयें जबाब दित्ता, “क्या तू मिन्जो तांई अपणी जान्न दिंगा? मैं तिज्जो नैं सच सच ग्लांदा कि कुक्ड़े दे बांग दैणे ते पैहलें तू मेरा त्रै बरी इन्कार करणां ।
\c 14
\s परमात्में तिकर पुज्जणे दा रस्ता
\p
\v 1 तुहां दा मन परेशान ना होयें; परमात्में पर वसुआस रखा कने मिन्जो पर भी वसुआस रखा ।
\v 2 मेरे पिता दे घरे च मती भरी रैहणे दी जगाह ऐ, जे नी होंदी तां मैं तुहां नैं ग्लाई दिंदा; क्जोकि मैं तुहां तांई जगाह त्यार करणां चलेया ऐ ।
\v 3 कने जे मैं जाई नैं तुहां तांई जगाह त्यार करदा, तां भिरी आई नैं तुहां जो अप्पु अल्ल लैई जांगा कि जित्थू मैं रैंह् तित्थु तुहां भी रैह्न ।
\v 4 जित्थू मैं चलेया तुहां तित्थु दा रस्ता जाणदे हन ।”
\v 5 थोमें तिस नैं ग्लाया, हे प्रभु, अहां नी जाणदे कि तू कुत्थू चलेया ऐ; तां रस्ते दा किआं पता हुंगा?”
\v 6 यीशुयें तिस नैं ग्लाया, रस्ता कने सच कने जिन्दगी मैं ऐ; मिन्जो बगैर कोई भी पिता अल्ल नी पुज्जी सकदा
\v 7 जे तुहां मिन्जो जाणेया होंदा, तां मेरे पिता जो भी जाणदे; कने हुण तिसियो जाणदे हन, कने तिसियो दिख्या भी ऐ ।”
\v 8 फिलिप्पुसें तिस नैं ग्लाणां लग्गा, हे प्रभु, पिता जो अहां जो दस्सी दै, ऐही अहां तांई बोह़त ऐ ।
\v 9 यीशुयें तिस नैं ग्लाया, “हे फिलिप्पुस, मैं इतणे दिना ते तुहां सौगी ऐ, कने क्या तू मिन्जो नी जाणदा? जिन्हीं मिन्जो दिख्या ऐ तिन्हीं पिता जो दिख्या ऐ । तू क्जो ग्ला दा ऐ कि पिता जो अहां जो दस्स?
\v 10 क्या तू वसुआस नी करदा कि मैं पिता च ऐ कने पिता मिन्जो च ऐ; एह गल्लां जेह्ड़ियां मैं तुहां नैं करदा ऐ, अपणियां तरफा ते नी ग्लांदा, अपर पिता मिन्जो च रैई नैं अपणेयां कम्मा करदा ऐ ।
\v 11 मेरा वसुआस करा कि मैं पिता च ऐ कने पिता मिन्जो च ऐ; नी तां कम्मा दिया बजाह ते मेरा वसुआस करा ।
\v 12 मैं तुहां नैं सच सच ग्लांदा कि जेह्ड़ा मिन्जो पर वसुआस करदा ऐ, एह कम्म जेह्ड़े मैं करदा सैह भी करगा, अपर इन्हां ते भी बडे कम्म करणे हन, क्जोकि मैं पिता अल्ल चलेया ।
\v 13 जेह्ड़ा कुच्छ तुहां मेरे नांये ते मंगगे, सैई मैं करणां कि पुत्तरे दिया बजाह ते पिता दी महिमा होयें ।
\v 14 जे तुहां मिन्जो ते मेरे नांये ते कुच्छ मंगगे, तां मैं सैह करणां ।
\s पवित्र आत्मां दा वादा
\p
\v 15 जे तुहां मिन्जो नैं प्यार रखदे हन, तां मेरे हुक्मा जो मनगे ।
\v 16 मैं पिता नैं विणती करगा, कने सैह तुहां जो इक्क होर सहायक दिंगा कि सैह हमेशा तुहां सौगी रैंह ।
\v 17 मतलब सच दा आत्मां, जिसियो संसार ग्रहण नी करी सकदा, क्जोकि सैह ना तिसियो दिखदा ऐ कने ना तिसियो जाणदा ऐ; तुहां तिसियो जाणदे हन, क्जोकि सैह तुहां सौगी रैंह्दा ऐ, कने सैह तुहां च हुंगा ।
\p
\v 18 मैं तुहां जो अनाथ नी छडणां, मैं तुहां अल्ल ओंदा ऐ ।
\v 19 कने थोड़ी देर रैई गैई ऐ कि भिरी संसारे मिन्जो नी दिखणां, अपर तुहां मिन्जो दिखणां; इसतांई कि मैं जिंदा ऐ, तुहां भी जिंदे रैंहणां ।
\v 20 तिस दिन तुहां जाणी लैंगे कि मैं अपणे पिता च ऐ, कने तुहां मिन्जो च, कने मैं तुहां च ।
\v 21 जिस अल्ल मेरे हुक्म हन कने सैह तिन्हां जो मनदा ऐ, सैई मिन्जो नैं प्यार रखदा ऐ; कने जेह्ड़ा मिन्जो नैं प्यार रखदा ऐ तिस नैं मेरा पिता प्यार रखणां, कने मैं तिस नैं प्यार रखणां कने अपणे आप्पे जो तिस पर प्रकट करगा ।
\v 22 तिन्हीं यहूदें जेह्ड़ा इस्करियोती नी था, तिस नैं ग्लाया, “हे प्रभु, क्या होया कि तू अप्पु जो अहां पर प्रकट करणां चाहंदा ऐ कने संसारे पर नी?”
\v 23 यीशुयें तीसियो जबाब दित्ता, “जे कोई मिन्जो नैं प्यार रखगा तां सैह मेरे वचना जो मनगा, कने मेरा पिता तिस नैं प्यार रखगा, कने अहां तिस अल्ल ओणां कने तिस सौगी रैंहणां ।
\v 24 जेह्ड़ा मिन्जो नैं प्यार नी रखदा, सैह मेरेयां वचना नी मंनदा; कने जेह्ड़ा वचन तुहां सुणदे हन सैह मेरा नी अपर पिता दा ऐ, जिन्हीं मिन्जो घल्लया ।
\v 25 एह गल्लां मैं तुहां सौगी रैही करी तुहां नैं ग्लाईयां हन ।
\v 26 अपर सहायक मतलब पवित्र आत्मां जिसियो पिता मेरे नांये ते घल्लगा, सैह तुहां जो सारियां गल्लां सखांगा, कने जेह्ड़ा कुच्छ मैं तुहां नैं ग्लाया ऐ सैह सारा तुहां जो याद करांगा ।
\v 27 मैं तुहां जो शांति दैई नैं चलेया, मैं अपणी शांति तुहां जो दिंदा ऐ, जिआं संसार दिंदा ऐ, मैं तुहां जो नी दिंदा : तुहां दा मन परेशान नी होयें कने ना ई डरे ।
\v 28 तुहां सुणेया कि मैं तुहां नैं ग्लाया, मैं चली पैआ , कने तुहां अल्ल भिरी ओणां । जे तुहां मिन्जो नैं प्यार रखदे, तां इसा गल्ला ते खुश होंदे कि मैं पिता अल्ल चली पैआ, क्जोकि पिता मिन्जो ते बडा ऐ ।
\v 29 कने मैंई हुण इस होणे ते पैहलें तुहां नैं ग्लाई दित्या ऐ, कि जाह्लू सैह होई जां, तां तुहां वसुआस करन ।
\v 30 मैं हुण तुहां नैं होर मतिआं गल्लां नी करणियां, क्जोकि इस संसारे दा अधिकारी ओआ दा ऐ । मिन्जो पर तिसदा कोई हक्क नी;
\v 31 अपर एह इसतांई होणां लगेया ऐ कि संसारे जो पता लग्गी जां कि मैं पिता नैं प्यार रखदा ऐ, कने जिआं पितें मिन्जो हुक्म दित्या मैं तिआं ई करदा । उठा ऐत्थू ते चली पोंदे ।
\c 15
\s यीशु मसीह सच्ची अंगूरा दी बेल
\p
\v 1 सच्ची अंगूरा दी बेल मैं ऐ, कने मेरा पिता जमीदार ऐ ।
\v 2 जेह्ड़ी डाळी मिन्जो च ऐ कने फळदी नी ऐ, तिसायो सैह बड्डी दिंदा ऐ जेह्ड़ी फळदी ऐ तिसायो छांटदा तांकि होर फळें ।
\v 3 तुहां तां तिस वचने दिया बजाह ते जेह्ड़ा मैं तुहां नैं ग्लाया ऐ, शुद्ध हन ।
\v 4 तुहां मिन्जो च बणी रैह्आ, कने मैं तुहां च । जिआं डाळी जे अंगूरा दी बेली च बणी नी रैंह् तां अप्पु ते नी फळी सकदी, तिआं ई तुहां भी जे मिन्जो च बणी नी रैह्न तां नी फळी सकदे हन ।
\v 5 मैं अंगूरा दी बेल ऐ तुहां डाळियां हन । जेह्ड़ा मिन्जो च बणी रैंह्दा ऐ कने मैं तिस च, सैह मते फळ दिंदा ऐ, क्जोकि मिन्जो ते बक्ख होई नैं तुहां कुच्छ भी नी करी सकदे ।
\v 6 जे कोई मिन्जो च बणी नी रैंह्, तां सैह डाळिया साइआं सट्टी दैणां, कने सूकी जाणां ऐ; कने माणुआं तिन्हां जो बटीणी नैं अग्गी च पाई दिंदे हन, कने सैह फकूई जांदे हन ।
\v 7 जे तुहां मिन्जो च बणी रैह्आ कने मेरा वचन तुहां च बणी रैंह्, तां जेह्ड़ा मर्जी मंगगे कने सैह तुहां तांई होई जाणां ।
\v 8 मेरे पिता दी महिमा इसी ते होंदी ऐ कि तुहां मता सारा फळ लैई करी ओन तांई तुहां मेरे चेले होंगे ।
\v 9 जिआं पितें मिन्जो नैं प्यार रखेया, तिआं ई मैं भी तुहां नैं प्यार रखेया; मेरे प्यारे च बणी रैह्आ ।
\v 10 जे तुहां मेरे हुक्मां जो मनगे, तां मेरे प्यारे च बणी रैह्गे; जिआं कि मैं अपणे पिता दे हुक्मां जो मानया ऐ, कने तिसदे प्यारे च बणी रैंह्दा ऐ ।
\v 11 मैं एह गल्लां तुहां नैं इसतांई ग्लांईयां हन, कि मेरी खुशी तुहां च बणी रैंह्, कने तुहां दी खुशी पूरी होई जां ।
\p
\v 12 मेरा हुक्म एह ऐ, कि जिआं मैं तुहां नैं प्यार रखेया, तिआं ई तुहां भी इक्की दूये नैं प्यार रखा ।
\v 13 इसते बडा प्यार कुसी दा नी कि कोई अपणे साथियां तांई अपणी जान्न दैं ।
\v 14 जेह्ड़ा हुक्म मैं तुहां जो दित्या, जे तिसियो मनन तां तुहां मेरे साथी हन ।
\v 15 अज्जे ते मैं तुहां जो दास नी ग्लाणां, क्जोकि दास नी जाणदा कि तिसदा मालक क्या करदा ऐ; अपर मैं तुहां जो साथी ग्लाया ऐ, क्जोकि मैं जेह्ड़ियां गल्लां अपणे पिता ते सुणियां , सैह सारियां दस्सी दित्तियां ।
\v 16 तुहां मिन्जो नी चुणया अपर मैं तुहां जो चुणया ऐ कने तुहां जो न्युक्त कित्या कि तुहां जाई नैं फळ लैयोन कने तुहां दा फळ बणी रैंह्, कि तुहां मेरे नांये ते जेह्ड़ा कुच्छ पिता ते मंगन, सैह तुहां जो दैं ।
\v 17 इन्हां गल्लां दे हुक्म मैं तुहां जो इसतांई दित्ते कि तुहां इक्की दूये नैं प्यार रखन ।
\s संसारे दा बैर
\p
\v 18 जे संसार तुहां नैं बैर रखदा ऐ, तां तुहां जाणदे हन कि तिन्हीं तुहां ते पैहलें मिन्जो नैं बैर रखेया ।
\v 19 जे तुहां संसारे दे होंदे, तां संसार अपणेयां नैं प्यार रखदा; अपर इसा बजाह ते कि तुहां संसारे दे नी, अपर मैं तुहां जो संसारे ते चुणी लैआ ऐ, इसतांई संसार तुहां नैं बैर रखदा ऐ ।
\v 20 जेह्ड़ी गल्ल मैं तुहां नैं ग्लाईयो थी, दास अपणे मालके ते बडा नी होंदा, तिसा जो याद रखा । जे तिन्हां मिन्जो सताया, तां तुहां जो भी सताणां; जे तिन्हां मेरी गल्ल मनी, तां तुहां दी भी मनणी ऐ ।
\v 21 अपर एह सब कुच्छ तिन्हां मेरे नांये दिया बजाह ते तुहां नैं करणां, क्जोकि सैह मेरे घल्लणे आळे जो नी जाणदे ।
\v 22 जे मैं नी ओंदा कने तिन्हां नैं गल्लां नी करदा, अपर हुण तिन्हां अल्ल तिन्हां दे पापे तांई कोई भाना नीये ।
\v 23 जेह्ड़ा मिन्जो नैं बैर रखदा ऐ, सैह मेरे पिता नैं भी बैर रखदा ऐ ।
\v 24 जे मैं तिन्हां च सैह कम्म नी करदा जेह्ड़े होर कुणी नी कित्ते, तां सैह पापी नी होंदे; अपर हुण तां तिन्हां मिन्जो कने मेरे पिता दूनी जो दिख्या कने दूनी नैं बैर रखेया ।
\v 25 एह इसतांई होया कि सैह वचन पूरा होयें, जेह्ड़ा तिन्हां दे नियमा च लिख्या ऐ, तिन्हां मिन्जो नैं बेकार बैर कित्ता ।
\v 26 अपर जाह्लू सैह सहायक ओणां, जिसियो मैं तुहां अल्ल पिता दे पास्से ते घल्लणांं मतलब सच दा आत्मां जेह्ड़ा पिता दे पास्से ते निकळदा ऐ, तां तिन्हीं मेरी गवाही दैणी ऐ ।
\v 27 कने तुहां भी मेरे गवाह हन क्जोकि तुहां शुरू ते मिन्जो सौगी रैहयो हन ।
\c 16
\p
\v 1 एह गल्लां मैं तुहां नैं इसतांई ग्लाईयां कि तुहां ठोकर नी खान ।
\v 2 सैह तुहां जो आराधनालयां ते कड्डी दिंगे, अपर सैह बग्त ओआ दा ऐ, कि जेह्ड़ा कोई तुहां जो मारगा सैह समझगा कि मैं परमात्में दी सेवा करदा ऐ ।
\v 3 इआं तिन्हां इसतांई करणां कि तिन्हां ना तां पिता जो जाणेया ऐ कने ना तां मिन्जो जाणदे हन ।
\v 4 अपर एह गल्लां मैं ने इसतांई तुहां नैं ग्लाईयां, कि जाह्लू इन्हां दा बग्त ओयें तां तुहां जो याद आई जां कि मैं तुहां नैं पैहलें ई ग्लाई दित्या था ।
\s पवित्र आत्मां दे कम्म
\p मैंई शुरू च तुहां नैं एह गल्लां इसतांई नी ग्लाईयां क्जोकि मैं तुहां सौगी था ।
\v 5 अपर हुण मैं अपणे घल्लणे आळे अल्ल चली पैआ; कने तुहां च कोई मिन्जो ते नी पूछ दा, तू कुत्थू चली पैआ ऐ?”
\v 6 अपर मैं जेह्ड़ियां एह गल्लां तुहां नैं ग्लाईयां हन, इसतांई तुहां दा मन दुखे नैं भरौई गैआ ऐ ।
\v 7 तमी मैं तुहां नैं सच ग्लांदा कि मेरा जाणां तुहां तांई खरा ऐ, क्जोकि जे मैं नी जां तां सैह सहायक तुहां अल्ल नी ओणां; अपर जे मैं जां तां तिसियो तुहां अल्ल घल्लगा ।
\v 8 जाह्लू सैह ओंगा तां पाप कने धार्मिकता कने न्याय दे बारे च संसारे दा शक दूर करगा;
\v 9 पाप दे बारे च इसतांई कि सैह मिन्जो पर वसुआस नी करदे ।
\v 10 कने धार्मिकता दे बारे च इसतांई कि मैं पिता अल्ल चली पैआ, कने तुहां मिन्जो भिरी नी दिखगे;
\v 11 न्याय दे बारे च इसतांई कि संसारे दा अधिकारी अपराधी ठहराया गैआ ऐ ।
\p
\v 12 मिन्जो तुहां नैं होर भी मतिआं गल्लां ग्लाणियां हन, अपर हुण तुहां तिन्हां जो सैई नी सकदे ।
\v 13 अपर जाह्लू सैह, मतलब सच दा आत्मां ओणां, तां तुहां जो सब सचाईया दा रस्ता दस्सगा, क्जोकि सैह अपणियां तरफा ते नी अपर जेह्ड़ा कुच्छ सुणना सैई दस्सणां, कने ओणेआळियां गल्लां तुहां नैं दस्सणियां हन ।
\v 14 तिन्हीं मेरी महिमा करणी ऐ, क्जोकि तिन्हीं मेरियां गल्लां ते तुहां जो दस्सणां ।
\v 15 जेह्ड़ा कुच्छ पिता दा ऐ, सैह सब मेरा ऐ; इसतांई मैं ग्लाया कि सैह मेरियां गल्लां जो लैई नैं तुहां जो दस्सगा ।
\s दुख सुखे च बदली जांगा
\p
\v 16 थोड़िया देरा बाद तुहां मिन्जो नी दिखगे, कने भिरी थोड़ी देरा बाद मिन्जो दिखगे ।”
\v 17 ताह्लू तिसदे कुच्छना चेलयां अप्पु च ग्लाया, एह क्या ऐ जेह्ड़ा सैह अहां नैं ग्लांदा ऐ, थोड़िया देरा बाद तुहां मिन्जो नी दिखगे, कने भिरी थोड़िया देरा बाद मिन्जो दिखगे?’ कने एह इसतांई कि मैं पिता अल्ल चलेया ।
\v 18 ताह्लू तिन्हां ग्लाया, एह थोड़ी देरा बाद, जेह्ड़ा एह ग्लादा ऐ, क्या गल्ल ऐ, अहां नी जाणदे कि सैह क्या ग्लादा ऐ ।”
\v 19 यीशुयें एह जाणी नैं कि सैह मिन्जो ते पूछणां चाहंदे हन, तिन्हीं तिन्हां नैं ग्लाया, क्या तुहां अप्पु च मेरिया इसा गल्ला दे बारे च पूछताछ करा दे हन, थोड़िया देरा बाद तुहां मिन्जो नी दिखणां, कने भिरी थोड़िया देरा बाद मिन्जो दिखणां?
\v 20 मैं तुहां नैं सच सच ग्लांदा कि तुहां रोणां कने भिरी दुख मनाणां, अपर संसार खुशी मनागा; तुहां जो दुख होणां, अपर तुहां दुख खुशिया च बदली जाणां ।
\v 21 प्रसूता दे बग्त जणांसा जो दुख हुंदा ऐ, क्जोकि तिसा दा दुखे दा बग्त आई पुज्जया ऐ, अपर जाह्लू सैह जागते जो जन्म दैई दिंदी ऐ, तां इसा खुशिया च कि संसारे च इक्क माणु पैदा होया, तिस पीड़ा जो भिरी याद नी करदी ।
\v 22 तिआं ई तुहां जो भी हुण तां दुख ऐ, अपर जाह्लू मैं तुहां नैं भिरी मिलणां कने तुहां दे मने च खुशी आई जाणी; कने तुहां दिया खुशिया जो कोई तुहां ते खोई नी सकदा ।
\v 23 तिस दिन तुहां मिन्जो ते कुच्छ नी पूछणां । मैं तुहां नैं सच सच ग्लांदा, जे पिता ते कुच्छ मंगगे, तां सैह मेरे नांये ते तुहां जो दिंगा ।
\v 24 अल्ली तिकर तुहां मेरे नांये ते कुच्छ नी मंगेया; मंगगे तां पांगे तांकि तुहां दी खुशी पूरी होई जां ।
\s संसारे पर जीत
\p
\v 25 मैं एह गल्लां तुहां नैं उदारणां च ग्लाईयां हन, अपर सैह बग्त ओणां ऐ कि मैं तुहां नैं भिरी उदारणां च नी ग्लांगा, अपर खुली नैं तुहां जो पिता दे बारे च दस्सणां ।
\v 26 तिस दिन तुहां मेरे नांये ते मंगगे; कने मैं तुहां नैं एह नी ग्लांदा कि मैं तुहां तांई पिता नैं विणती करगा;
\v 27 क्जोकि पिता तां अप्पु ई तुहां नैं प्यार रखदा ऐ, इसतांई कि तुहां मिन्जो नैं प्यार रखेया ऐ कने एह भी वसुआस कित्या ऐ कि मैं पिता दे पास्से ते आया ।
\v 28 मैं पिता दे पास्से ते संसारे च आया; मैं भिरी संसारे जो छड्डी नैं पिता अल्ल चलेया ।”
\p
\v 29 तिसदे चेले ग्लाणां लग्गे, दिख, हुण तां तू खुली नैं ग्ला करदा ऐ, कने कोई उदारण नी ग्ला करदा ।
\v 30 हुण अहां जाणी गैयो हन, कि तू सब कुच्छ जाणदा ऐ, कने इसदी जरूरत नी कि कोई तिज्जो ते कुच्छ पूच्छे; इस ते अहां वसुआस करदे हन कि तू परमात्में दे पास्से ते आया ऐ ।
\v 31 एह सुणी नैं यीशुयें तिन्हां नैं ग्लाया, “क्या तुहां अल्ली वसुआस करदे हन?
\v 32 दिखा, सैह बग्त ओणां लगेया ऐ अपर आई रैह्आ ऐ कि तुहां सबना लग्ग लग्ग होई नैं अपणां अपणां रस्ता नापी लैंणां, कने मिन्जो किल्ला छड्डी दैणां; तमी मैं किल्ला नी क्जोकि पिता मिन्जो सौगी ऐ ।
\v 33 मैं एह गल्लां तुहां नैं इसतांई ग्लाईयां हन कि तुहां जो मिन्जो च शांति मिले । संसारे च तुहां जो दुख हुंदा ऐ, अपर हौंसला रखा, मैं संसारे जो जीती लैआ ऐ ।’
\c 17
\s यीशु मसीह दी महायाजकीय प्रार्थना : अप्पु तांई
\p
\v 1 यीशुयें एह गल्लां ग्लाईयां कने अपणी अखी अम्बरे दे पास्से चुकी नैं ग्लाया, हे पिता, सैह बग्त आई रैह्आ ऐ; अपणे पुत्तरे दी महिमा कर कि पुत्तर भी तेरी महिमा करें,
\v 2 क्जोकि तैं तिसियो सारे प्राणियां पर हक्क दित्या, कि जिन्हां जो तैं तिसियो दित्या ऐ तिन्हां सारेयां जो सैह सदा दी जिन्दगी दैं ।
\v 3 कने सदा दी जिन्दगी एह ऐ कि सैह तिज्जो इक्कमात्र सच्चे परमात्में जो कने यीशु मसीह जो, जिसियो तैं घल्लया ऐ, जाणन ।
\v 4 जेह्ड़ा कम्म तैं मिन्जो करणे जो दित्या था, तिसियो पूरा करी नैं मैं धरतिया पर तेरी महिमा कित्ती ऐ ।
\v 5 हुण हे पिता, तू अपणे सौगी मेरी महिमा तिसा महिमा नैं कर जेह्ड़ी संसारे दिया सृष्टिया ते पैहले, मेरी तिज्जो सौगी थी ।
\s अपणे चेलयां तांई
\p
\v 6 मैं तेरा नां तिन्हां माणुआं दे सामणे अंदा ऐ जिन्हां जो तैं संसारे च मिन्जो तांई दित्ता । सैह तेरे थे कने तैं तिन्हां जो मिन्जो तांई दित्ता, कने तिन्हां तेरे वचने जो मनी लैआ ऐ ।
\v 7 हुण सैह जाणी गैयो हन कि जेह्ड़ा कुच्छ तैं मिन्जो दित्या ऐ सैह सारा तेरे पास्से ते ऐ ।
\v 8 क्जोकि जेह्ड़े वचन तैं मिन्जो दित्तेयो, मैं सैह वचन तिन्हां अल्ल पज्जाई दित्ते; कने तिन्हां वचना जो ग्रहण कित्ता, कने सच सच जाणी लैआ ऐ कि मैं तेरे पास्से ते आया, कने वसुआस करी लैआ ऐ कि तैंई मिन्जो घल्लया ।
\v 9 मैं तिन्हां तांई विणती करदा ऐ, संसारे तांई विणती नी करदा अपर तिन्हां तांई जेह्ड़े तैं मिन्जो दित्तेयो हन, क्जोकि सैह तेरे हन;
\v 10 कने जेह्ड़ा कुच्छ मेरा ऐ सैह सब तेरा ऐ, कने जेह्ड़ा तेरा ऐ सैह मेरा ऐ, कने इन्हां ते मेरी महिमा प्रकट होई ऐ ।
\v 11 मैं हुण संसारे च नी रैंहणां, अपर इन्हां संसारे च रैंहणां, कने मैं तिज्जो अल्ल ओआ दा । हे पवित्र पिता, अपणे तिस नांये ते जेह्ड़ा तैं मिन्जो दित्या ऐ, तिन्हां दी रक्षा कर कि सैह भी अहां साइआं इक्क होंन ।
\v 12 जाह्लू मैं तिन्हां सौगी था, तां मैं तेरे तिस नांये ते, जेह्ड़ा तैं मिन्जो दित्या ऐ तिन्हां दी रक्षा कित्ती । मैं तिन्हां दी चौकसी कित्ती, कने विनाश दे पुत्तरे जो छड्डी तिन्हां च होर कोई नाश नी होया, इसतांई कि पवित्रशास्त्रे च जेह्ड़ा ग्लाया सैह पूरा होयें ।
\v 13 अपर हुण मैं तिज्जो अल्ल ओआ दा ऐ, कने एह गल्लां संसारे च ग्लांदा ऐ, कि सैह मेरी खुशी अपणे च पूरी पान ।
\v 14 मैं तेरा वचन तिन्हां अल्ल पज्जाई दित्ता ऐ; कने संसारें तिन्हां नैं बैर कित्ता, क्जोकि जिआं मैं संसारे दा नी; तिआं ई सैह भी संसार दे नी हन ।
\v 15 मैं एह विणती नी करदा ऐ कि तू तिन्हां जो संसारे ते चुकी लैआ; अपर एह कि तिन्हां जो तिस दुष्ट ते बचाई रख ।
\v 16 जिआं मैं संसारे दा नी ऐ, तिआं ई सैह भी संसारे दे नी हन ।
\v 17 सचाईया नैं तिन्हां जो पवित्र कर: तेरा वचन सच ऐ ।
\v 18 जिआं तैं मिन्जो संसारे च घल्लया, तिआं ई मैं भी तिन्हां जो संसारे च घल्लया;
\v 19 कने तिन्हां तांई मैं अप्पु जो पवित्र करदा, तांकि सैह भी सचाईया नैं पवित्र कित्ते जान ।
\s सारे वसुआसियां तांई
\p
\v 20 "मैं सिर्फ इन्हां तांई विणती नी करदा, अपर तिन्हां तांई भी जेह्ड़े इन्हां वचना दे दुआरा मिन्जो पर वसुआस करगे ।
\v 21 कि सैह सारे इक्क होंन; जिआं तू हे पिता मिन्जो च ऐ, कने मैं तिज्जो च, तिआं ई सैह भी अहां च होन, जिस ते संसार वसुआस करे कि तैंई मिन्जो घल्लया ऐ ।
\v 22 सैह महिमा जेह्ड़ी तैं मिन्जो दित्ती मैं तिन्हां जो दित्ती ऐ, कि सैह तिआं ई इक्क होंन जिआं कि अहां इक्क हन,
\v 23 मैं तिन्हां च कने तू मिन्जो च कि सैह सिद्ध होई नैं इक्क होई जांन कने संसार जाणे कि तैं ई मिन्जो घल्लया, कने जिआं तैं मिन्जो नैं प्यार रखेया तिआं ई तिन्हां नैं प्यार रखेया ।
\v 24 हे पिता, मैं चाहंदा कि जिन्हां जो तैं मिन्जो दित्या ऐ, जित्थू मैं ऐ तित्थु सैह भी मिन्जो सौगी होन, कि सैह मेरी तिसा महिमा जो दिखन जेह्ड़ी तैं मिन्जो दित्ती ऐ, क्जोकि तैं संसारे दी सृष्टिया ते पैहले मिन्जो नैं प्यार रखेया ।
\v 25 हे धार्मिक पिता, संसारें मिन्जो नी जाणेया, अपर मैं तिज्जो जाणया; कने इन्हां भी जाणेया कि तैं ई मिन्जो घल्लया ऐ ।
\v 26 मैं तेरा नां तिन्हां जो दस्सया कने दस्सदा रैंह्गा कि जेह्ड़ा प्यार तिज्जो मिन्जो नैं था सैह तिन्हां च रैंह्, कने मैं तिन्हां च रैंह् ।”
\c 18
\s यीशु मसीह जो धोखे नैं पकड़णां
\r ( मत्ती 26 : 47-56; मरकुस 14 : 43-50; लूका 22 : 47-53 )
\p
\v 1 यीशुयें एह गल्लां ग्लाई नैं अपणे चेलयां सौगी किद्रोन नाले दे पारले पास्सेयो गैआ । तित्थु इक्क बाग था, जिस च सैह कने तिसदे चेले गै ।
\v 2 तिसियो पकड़ुआणे आळा यहूदा भी सैह जगाह जाणदा था, क्जोकि यीशु अपणे चेलयां सौगी तिसा जगाह जांदा था ।
\v 3 ताह्लू यहूदा, सैनिकां दे इक्की झुंडे जो कने प्रधान याजकां कने फरीसियां दे पास्से ते प्यादयां जो लेई नैं, दिय्ये कने मशालां कने हत्थयारां जो लैई नैं तिसा जगाह आया ।
\v 4 ताह्लू यीशु, तिन्हां सारियां गल्लां जो जेह्ड़ियां तिस पर होणे आळियां थियां जाणी नैं, निकळेया कने तिन्हां नैं ग्लाया, कुसियो तोपा दे हन?”
\v 5 तिन्हां तिसियो जबाब दित्ता, यीशु नासरिये जो ।” यीशुयें तिन्हां नैं ग्लाया, मैं ऐ तिसियो पकड़ुआणे आळा यहूदा भी तिन्हां सौगी खड़ौतेया था ।
\v 6 तिसदे एह ग्लांदे ई, मैंई ऐ, “सैह पचांह् हटी नैं जमीना पर पैई गै ।
\v 7 ताह्लू तिन्हीं भिरी तिन्हां ते पूछया, तुहां कुसियो तोपा दे हन ।” सैह ग्लाणां लग्गे, “यीशु नासरिये जो” ।
\v 8 यीशुयें जबाब दित्ता, “मैं तां तुहां नैं ग्लाई बैठा ऐ कि मैंईं ऐ, जे मिन्जो तोपदे हन तां इन्हां जो जाणां दैआ ।”
\v 9 एह इसतांई होया कि सैह वचन पूरा होयें जेह्ड़ा तिन्हीं ग्लाया था, “जेह्ड़े तैं मिन्जो दित्ते तिन्हां ते मैं इक्क भी नी गुवाआं ।”
\v 10 ताह्लू शमौन पतरसें तलवार, जेह्ड़ी तिस अल्ल थी, खींजी कने महायाजके दे दासे पर चलाई नैं तिसदा सजा कनं बड्डी दित्ता । तिस दासे दा नां मलखुस था ।
\v 11 ताह्लू यीशुयें पतरसे जो ग्लाया, अपणिया तलवारा म्याना च रख । जेह्ड़ा कटोरा पितें मिन्जो दित्या ऐ, क्या मैं तिसियो नी पीयें ।
\s हन्ना कने यीशु मसीह
\p
\v 12 ताह्लू सैनिकां कने तिन्हां दे सूबेदार कने यहूदियां दे प्यादेयां यीशु जो पकड़ी नैं बन्नी लैआ,
\v 13 कने पैहले तिसियो हना अल्ल लैई गै, क्जोकि सैह तिस साले दे महायाजके काइफे दा सौरा था ।
\v 14 एह सैई काइफा था, जिन्हीं यहूदियां जो सलाह दित्तियो थी कि अहां दे लोकां तांई इक्की मरदे दा मरना खरा ऐ ।
\s पतरसे दा मुकरना
\r ( मत्ती 26: 69,70; मरकुस 14: 66-68; लूका 22: 55-57 )
\p
\v 15 शमौन पतरस कने इक्क होर चेला भी यीशु दे पचांह् चली पैआ । एह चेला महायाजके दा बाकम था, इसतांई सैह यीशुये सौगी महायाजके दे अंगणे च गैआ ।
\v 16 अपर पतरस बाहर दुरआजे पर खड़ौई रैह्आ । ताह्लू सैह दूआ चेला जेह्ड़ा महायाजके दा बाकम था, बाहर निकळेया कने नौकराणियां नैं ग्लाई नैं पतरसे जो अंदर लैई आया ।
\v 17 तिसा नौकराणियां नैं जेह्ड़ी दुआरपालिनी थी, पतरसे नैं ग्लाणां लग्गी, कुत्थी तू भी इस माणु दे चेलयां च इक्क नी ऐ?” तिन्हीं ग्लाया, “मैं नी ऐ ।”
\v 18 दास कने प्यादे ठंडी दिया बजाह ते क्योले पखाई नैं अग्गी तपा करदे थे, कने पतरस भी तिन्हां सौगी अग्गी तपाणां खड़ौई गैआ ।
\s महायाजके दे दुआरा यीशु मसीह दी पूछताछ
\r ( मत्ती 26 : 59-66; मरकुस 14 : 55-64; लूका 22 : 66-71 )
\p
\v 19 ताह्लू महायाजकें यीशु ते तिसदे चेलयां दे बारे च कने तिसदिया शिक्षा दे बारे च पूछ ताछ कित्ती ।
\v 20 यीशुयें तिसियो जबाब दित्ता, “मैं संसारें नैं खुली नैं गल्लां कित्तियां; मैं आराधनालयां कने मंदरे च, जित्थू सारे यहूदी कठरोंदे थे, सदा शिक्षा दित्ती कने लुकी नैं कुच्छ भी नी ग्लाया ।
\v 21 तू मिन्जो ते क्जो पूछा दा ऐ? सुनणे आळेयां ते पूच्छ कि मैं तिन्हां नैं क्या ग्लाया दिख, सैह जाणदे हन कि मैं क्या क्या ग्लाया ऐ ।”
\v 22 जाह्लू तिन्हीं एह ग्लाया, तां प्यादयां च इक्की जेह्ड़ा बक्खे खड़ूतेया था, यीशु जो थपड़ मारी नैं ग्लाया, क्या तू महायाजके जो इस तरीकें जबाब दिंदा ऐ?”
\v 23 यीशुयें तिसियो जबाब दित्ता, “जे मैं बुरा ग्लाया, तां तिसा बुराईया दी गवाही दे; अपर जे खरा ग्लाया, तां मिन्जो क्जो मारा दा ऐ?”
\v 24 हने तिसियो बन्नेयो ई काइफा महायाजके अल्ल घल्ली दित्ता ।
\s पतरसे दा दुवारी भिरी मुकरणां
\r ( मत्ती 26 : 71-75; मरकुस 14 : 69-72; लूका 22 : 58-62 )
\p
\v 25 शमौन पतरस खड़ौई नैं अग्गी तपा दा था । ताह्लू तिन्हां तिस नैं ग्लाया, कुत्थी तू भी तिसदे चेलयां च तां नी ऐ?” तिन्हीं मुकरी नैं ग्लाया, मैं नी ऐ ।”
\v 26 महायाजके दे दासां च इक्की, जेह्ड़ा तिसदे रिश्तेदारां च था जिसदा कनं पतरसें बड्डी दित्या था, ग्लाणां लग्गा, “क्या मैं तिज्जो तिस सौगी बागे च नी दिख्या था?”
\v 27 पतरस भिरी मुकरी गैआ, कने ताह्लू ई कुक्ड़ें बांग दित्ती ।
\s पिलातुस कने यीशु मसीह
\r ( मत्ती 27 : 1,2, 11-14; मरकुस 15 : 1-5; लूका 23 : 1-5 )
\p
\v 28 ताह्लू सैह यीशु जो काइफा दे बक्खे आल्ले किल्ले जो लैई गैआ, कने भ्यागा दा बग्त था, अपर सैह अप्पु किल्ले अंदर नी गैआ तांकि अशुद्ध नी होन अपर फसह खाई सकन ।
\v 29 ताह्लू पिलातुस तिन्हां अल्ल बाहर निकळी नैं आया कने ग्लाणां लग्गा, “तुहां इस माणुये पर कुसा गल्ला दा दोष लगांदे हन?”
\v 30 तिन्हां तिसियो जबाब दित्ता, “जे सैह कुकर्मी नी हुंदा तां अहां तिसियो तेरे हुआले नी करदे ।”
\v 31 पिलातुसें तिन्हां नैं ग्लाया, “तुहां ई इसियो लैई जाई करी अपणे नियमे मताबक तिसदा न्याय करा ।” यहूदी माणु तिस नैं ग्लाणां लग्गे, “अहां जो हक्क नीये कि कुसी दी जान्न लैन ।”
\v 32 एह इसतांई होया कि यीशु दी सैह गल्ल पूरी होयें जेह्ड़ी तिन्हीं एह इशारा दिंदे होये ग्लाईयो थी कि तिसदी मौत किआं होंगी ।
\p
\v 33 ताह्लू पिलातुस भिरी किल्ले अंदर गैआ, कने यीशु जो सददी नैं तिसते पूछया, क्या तू यहूदियां दा राजा ऐ?”
\v 34 यीशुयें जबाब दित्ता, “क्या तू एह गल्ल अपणियां तरफा ते ग्लांदा ऐ या दूययां मेरे बारे च तिज्जो नैं एह ग्लाया ऐ?”
\v 35 पिलातुसें जबाब दित्ता, “क्या मैं यहूदी ऐ? तेरी ई जाति कने प्रधान याजकां तिज्जो मेरे हुआले कित्त्या ऐ । तैं क्या कित्त्या ऐ?”
\v 36 यीशुयें जबाब दित्ता, मेरा राज्ज इस संसारे दा नीये; जे मेरा राज्ज इस संसारे दा होंदा, तां मेरे दास लड़दे कि मैं यहूदियां दे हुआले नी हुंदा अपर मेरा राज्ज ऐत्थू दा नीये ।”
\v 37 पिलातुसें तिस नैं ग्लाया, “तां क्या तू राजा ऐ?” यीशुयें जबाब दित्ता, तू ग्लादा ऐ कि मैं राजा ऐ । मैं इसतांई जन्म लैआ कने इसतांई संसारे च आया कि सच दी गवाही दैं । जेह्ड़ा कोई सच दा ऐ, सैह मेरी उआज सुणदा ऐ ।”
\v 38 पिलातुस तिस नैं ग्लाणां लग्गा, “सच क्या ऐ?”
\s मौती दी सज्जा दा हुक्म
\r ( मत्ती 27 : 15-31; मरकुस 15 : 6-20; लूका 23 : 13-25 )
\p एह ग्लाई नैं सैह भिरी यहूदियां अल्ले ते निकळी गैआ कने तिन्हां नैं ग्लाया, मैं तां तिस च कोई दोष नी पांदा ।
\v 39 अपर तुहां दी एह रीत ऐ कि मैं फसह च तुहां तांई इक्की माणुये जो छड्डी दैं कने क्या तुहां चाहंदे हन कि मैं तुहां तांई यहूदियां दे राजा जो छड्डी दैं ।”
\v 40 ताहलू तिन्हां भिरी डडी नैं ग्लाया, इसियो नी, अपर अहां तांई बरअब्बा जो छड्डी दैआ ।” कने बरअब्बा डाकू था ।
\c 19
\p
\v 1 इसा गल्ला पर पिलातुसें यीशु जो कोड़े लगुआये ।
\v 2 सपाईयां कंडेयां दा मुकुट बणांंई नैं तिसदे मुँडे पर रखया, कने तिसियो बैजनी कपड़े लौआई दित्ते,
\v 3 कने तिस अल्ल आई आई नैं ग्लाणां लग्गे, “हे यहूदियां दे राजा, प्रणांम !” कने तिसियो थपड़ भी मारे ।
\v 4 ताह्लू पिलातुसें भिरी बाहर निकळी नैं लोकां नैं ग्लाया. “दिखा, मैं तिसियो तुहां अल्ल भिरी लैई अंदा; तांकि तुहां जाणन कि मैं इस च कोई भी दोष नी पांदा ।”
\v 5 ताह्लू यीशु कंडेयां दा मुकुट कने बैजनी कपड़े लगाई नैं बाहर निकळेया; कने पिलातुसें तिन्हां नैं ग्लाया, दिखा एह माणु !”
\v 6 जाह्लू प्रधान याजकां कने प्यादेयां तिसियो दिख्या, तां डडी नैं ग्लाणां लग्गे, इसियो सूलिया पर टूंगा, सूलिया पर ।” पिलातुसें तिन्हां नैं ग्लाया, “तुहां ई इसियो लैई नैं सूलिया पर टूंगा, क्जोकि मैं तिस च कोई दोष नी पांदा ।”
\v 7 यहूदियां तिसियो जबाब दित्ता, “अहां भी नियम हन कने तिस नियमे मताबक सैह मरणे दा हक्कदार ऐ, क्जोकि तिन्हीं अप्पु जो परमात्में दा पुत्तर बणांंया ऐ ।”
\v 8 जाह्लू पिलातुसें एह गल्ल सुणी तां होर भी डरी गैआ,
\v 9 कने भिरी किल्ले दे अंदर गैआ कने यीशुये नैं ग्लाया, तू कतांह दा ऐ?” अपर यीशुयें तिसियो कुच्छ भी जबाब नी दित्ता ।
\v 10 इसा गल्ला पर पिलातुसें तिस नैं ग्लाया, “मिन्जो नैं क्जो नी ग्लादा ऐ? क्या तू नी जाणदा कि तिज्जो छडणे दा हक्क मिन्जो ऐ, कने तिज्जो सूलिया पर टूंगणे दा भी मिन्जो हक्क ऐ ।
\v 11 यीशुयें जबाब दित्ता, “जे तिज्जो उपरे ते नी दित्ता जांदा, तां तेरा मिन्जो पर कुच्छ हक्क नी होंदा; इसतांई जिन्हीं मिन्जो तेरे हत्थ पकड़ुआया ऐ तिसदा पाप जादा ऐ ।”
\p
\v 12 इसा गल्ला पर पिलातुस तिसियो छडणा चाहंदा था, अपर यहूदियां डडी डडी नैं ग्लाया, “जे तू इस जो छड्डी दिंगा, तां तेरी भक्ति कैसरे दे पास्सें नी । जेह्ड़ा कोई अप्पु जो राजा बणांदा ऐ सैह कैसरे दा सामणां करदा ऐ ।”
\v 13 एह गल्लां सुणी नैं पिलातुस यीशु जो बाहरेयो लैई आया कने तिसा जगाह इक्क चबूतरा था जिसियो इब्रानी च ‘गब्ब्ता’ ग्लांदे थे, कने तित्थु न्याय आसणे पर बैठी गैआ ।
\v 14 एह फसह दी त्यारिया दा दिन था, कने छिं घंटेया दे लगभग था । ताह्लू तिन्हीं यहूदियां नैं ग्लाया, “दिखा तुहां दा राजा ।”
\v 15 अपर सैह डडे, “लैई जा ! लैई जा ! तिसियो सूलिया पर टूंगा !” पिलातुस तिन्हां नैं ग्लाणां लग्गा, “क्या मैं तुहां दे राजे जो सूलिया पर टूंगा?” प्रधान याजकां जबाब दित्ता, कैसरे जो छड्डी अहां दा होर कोई राजा नी ।”
\v 16 ताह्लू तिन्हीं तिसियो तिन्हां दे हुआले करी दित्ता तांजे सैह सूलिया पर टूंगी दित्ता जां ।
\s यीशु मसीह दा सूलिया पर टंगाया जाणां
\r ( मत्ती 27 : 32-44; मरकुस 15 : 21-32; लूका 23 : 26-43 )
\p
\v 17 ताह्लू सैह यीशु जो लैई गै, कने तिन्हीं अपणियां सूलिया चुकी नैं तिसा जगाह तिकर बाहरेयो गैआ, जेह्ड़ी खोपड़ी दी जगाह कने इब्रानी च गुलगुता ग्लांदे थे ।
\v 18 तित्थु तिन्हां तिसियो कने तिस सौगी होर दूँ माणुआं जो सूलिया पर टूंगया, इक्की जो ऐत्थू कने इक्की जो औत्थू, कने बीच यीशु जो ।
\v 19 पिलातुसें इक्क दोष पत्र लिखी नैं सूलिया पर लगाई दित्ता, कने तिस च एह लिख्या था, “यीशु नासरी यहूदियां दा राजा ।”
\v 20 एह दोष पत्र मतेआं यहूदी माणुआं पढ़ेया, क्जोकि सैह जगाह जित्थू यीशु सूलिया पर टूंगेया था सैहरे दे नैड़े था; कने पत्र इब्रानी कने लतीनी कने यूनानी भासा च लिख्या था ।
\v 21 ताह्लू यहूदियां दे प्रधान याजकां पिलातुसे नैं ग्लाया, यहूदियां दा राजा मत लिख अपर एह कि तिन्हीं ग्लाया यहूदियां दा राजा ऐ ।”
\v 22 पिलातुसें जबाब दित्ता, “मैं जेह्ड़ा लिखी दित्ता, सैह लिखी दित्ता ।”
\v 23 जाह्लू सैनिक यीशु जो सूलिया पर टूंगी बैठे, तां तिसदे कपड़े लैई नैं चार हिस्से कित्ते, हर सैनिके तांई इक्क हिस्सा, कने कुरता भी लैआ, अपर कुरता बगैर सितेयो उपरे ते थलै तिकर बुणया था ।
\v 24 इसतांई तिन्हां अप्पु च ग्लाया, अहां इसियो छेकन नी, अपर इस पर पर्ची पांदे कि एह कुसदा हुंगा ।” एह इसतांई होया कि पवित्रशास्त्रे च जेह्ड़ा ग्लाया गैआ सैह पूरा होयें, “तिन्हां मेरे कपड़े अप्पु च बंडी लै कने मेरे कपड़ेयां च पर्ची पाई ।
\v 25 कने सैनिकां इआं ई कित्ता । यीशु दी सूलिया अल्ल तिसदी मां, कने तिसदिया माऊ दी बैहण, क्लोपासे दी लाड़ी मरियम, कने मरियम मगदलीनी खड़ौतियो थी ।
\v 26 जाह्लू यीशुयें अपणियां माऊ, कने तिस चेले जो जिस नैं सैह प्यार रखदा था बक्खे खड़ौतेयो दिख्या तां अपणियां माऊ नैं ग्लाणां लग्गा, “हे नारी, दिख, एह तेरा जागत ऐ ।”
\v 27 ताह्लू तिन्हीं चेले नैं ग्लाया. एह तेरी मां ऐ ।” कने तिसी बग्त ते सैह चेला तिसायो अपणे घरेयो लैई गैआ ।
\s यीशु मसीह दी मौत
\r ( मत्ती 27 : 45-56; मरकुस 15 : 33-41; लूका 23 : 44-49 )
\p
\v 28 इसदे बाद यीशुयें एह जाणी नैं कि हुण सब कुच्छ पूरा होईया, इसतांई कि पवित्रशास्त्रे च जेह्ड़ा ग्लाया गैआ सैह पूरा होयें, ग्लाया, मैं प्यासा ऐ ।”
\v 29 तित्थु सिरके नैं भरया इक्क पांडा रखया था, तिन्हां सिरके च सैड़या होया स्पंज जो जुफे दिया डालिया पर रखी नैं तिसदे मुँमे नैं लगाया ।
\v 30 जाह्लू यीशुयें सैह सिरका लैआ, तां ग्लाया, “पूरा होया” कने मुँडे लटकाई नैं प्राण छड्डी दित्ते ।
\s वरछे नैं बेधणां
\p
\v 31 इसतांई कि सैह त्यारी दा दिन था, यहूदियां पिलातुसें नैं विणती कित्ती कि तिन्हां दियां जंगा तोड़ियां जान कने सैह लौआये जान, तांकि सब्त दे दिने सैह सूलिया पर रैह्न, तांकि सब्ते दा दिन बडा दिन था ।
\v 32 सैनिकां आई नैं तिन्हां माणुआं च पैहले दी जंगा तोड़ियां ताह्लू दूये दियां भी, जेह्ड़ा तिस सौगी सूलिया पर टूंगेयो थे;
\v 33 अपर जाहलू यीशु अल्ल आई नैं दिख्या कि सैह मरिया ऐ, तां तिसदियां जंगा नी तोड़ियां ।
\v 34 अपर सैनिकां च इक्कीं बरछे नैं तिसदी बक्खी बिन्नी, कने तिस च ताह्लू ई खून कने पाणी निकळेया ।
\v 35 जिन्हीं एह दिख्या, तिन्हीं गवाही दित्ती ऐ, कने तिसदी गवाही सच्ची ऐ; कने सैह जाणदा ऐ कि सैह सच ग्लांदा ऐ कि तुहां भी वसुआस करा ।
\v 36 एह गल्लां इसतांई होइआं कि पवित्रशास्त्रे च जेह्ड़ा ग्लाया गैआ था सैह पूरा होयें, “तिसदी कोई हड्डी नी तोड़णी ऐ ।”
\v 37 भिरी इक्क होर जगाह पर एह लिख्या ऐ; जिसियो तिन्हां बिन्नेया ऐ, तिस पर तिन्हां दी नजर होणी ।
\s यीशु मसीह जो कब्रा च रखेया जाणां
\r ( मत्ती 27 : 57-61; मरकुस 15 : 42-47; लूका 23 : 30-56 )
\p
\v 38 इन्हां गल्लां दे बाद अरिमतिया दे युसुफें जेह्ड़ा यीशु दा चेला था, अपर यहूदियां दे डरे ते इसा गल्ला जो छुपाई रखदा था, तिन्हीं पिलातुसे नैं विणती कित्ती कि क्या सैह यीशु दी लाश लैई जाई सकदा ऐ । पिलातुसें तिसदी विणती सुणी, कने सैह आई नैं तिसदी लाशा लैई गैआ ।
\v 39 निकुदेमुस भी, जेह्ड़ा पैहले यीशु अल्ल राती गैआ था, पंजा सेर दे लगभग मिलेया गन्धरस कने एलवा लैई आया ।
\v 40 ताह्लू तिन्हां यीशु दी लाश लैई, कने यहूदियां दे दबने दी रीता मताबक तिसियो सुगंधित समग्रिया सौगी कफने च लपेटया ।
\v 41 तिसा जगाह पर जित्थू यीशु सूलिया पर टूंगया था, इक्क बाग था, कने तिस बागे च इक्क नौई कब्र थी जिसा च कोई भी नी रखेया था ।
\v 42 इसतांई यहूदियां दी त्यारिया दे दिने दिया बजाह ते तिन्हां यीशु जो तिसा च रखेया, क्जोकि सैह कब्र नैड़ें थी ।
\c 20
\s खाली कब्र
\r ( मत्ती 28 : 1-8; मरकुस 16 : 1-8; लूका 24 : 1-12 )
\p
\v 1 हफ्ते दे पैहले दिन मरियम मगदलीनी तड़कें ई नैहरे च कब्रा पर आई, कने पत्थरे जो कब्रा ते हटया दिख्या।
\v 2 ताह्लू सैह दौड़ी कने शमौन पतरस कने तिस दूये चेले अल्ल जिस नैं यीशु प्यार रखदा था, आई नैं ग्लाणां लग्गी, “सैह प्रभु जो कब्र ते कड्डी लैइयो हन, कने अहां नी जाणदियां कि तिसियो कतांह रखी दित्त्या ऐ ।”
\v 3 ताह्लू पतरस कने सैह दूआ चेला निकळी नैं कब्रा दे बक्खेयो चले ।
\v 4 सैह दोयो सौगी सौगी दौड़ा दे थे, अपर दूआ चेला पतरस ते गांह निकळी नैं क्रबा पर पैहलें पुज्जिया;
\v 5 कने झुकी नैं कपड़े पैयो दिखे, अपर सैह अंदर नी गैआ ।
\v 6 ताह्लू शमौन पतरस तिसदे पचांह् पचांह् पुज्जया, कने कब्रा अंदर गैआ कने कपड़े पैयो दिक्खे;
\v 7 कने सैह परना जेह्ड़ा तिस दे मुँडे नैं बन्नया था, कपड़ेयां सौगी नी पैआ था, अपर लग्ग इक्की जगाह लपेटी नैं रखेया दिख्या ।
\v 8 ताह्लू दूआ चेला भी जेह्ड़ा कब्रा पर पैहलें पुज्या था, अंदर गैआ कने दिखी नैं वसुआस कित्ता ।
\v 9 एह तां अल्ली तिकर पवित्रशास्त्रे दी सैह गल्ल नी समझेयो थे कि तिसियो मरेयां च जिंदा होणां हुंगा ।
\v 10 ताह्लू एह चेले अपणे घरेयो वापस गै ।
\s मरियम मगदलीनी पर प्रकट होणां
\r ( मत्ती 28 : 9-10; मरकुस 16 : 9-11 )
\p
\v 11 अपर मरियम रोंदी कब्रा अल्ल बाहर ई खड़ौई रैई, कने रोंदे रोंदे कब्रा दे पास्से झुकी नैं दिख्या,
\v 12 दूँ सुअर्गदूतां जो चिट्टे चमकदार कपड़े पैहणेयो इक्की जो सरहाणे कने दूये जो पैंदिया बैठेया दिख्या, जित्थू यीशु दी लाश रखियो थी ।
\v 13 तिन्हां तिसा नैं ग्लाया, “हे नारी, तू क्जो रौआ दी ऐ?” तिन्नै तिन्हां नैं ग्लाया, सैह मेरे प्रभु जो चुकी लैइयो कने मैं नी जाणदी कि तिसियो कुत्थू रखया ऐ ।
\v 14 एह ग्लाई नैं सैह पचांह् मुड़ी कने यीशु जो खड़ुतेयो दिख्या, अपर नी पणछैणी नी पाई कि यीशु ऐ ।
\v 15 यीशुयें तिसा नैं ग्लाया, “हे नारी, तू क्जो रोया दी ऐ? कुसियो तोपदी ऐ?” तिन्नै माली समझी नैं तिस नैं ग्लाया, “हे महाराज, जे तैं तिसियो चुकी लैआ ऐ तां मिन्जो दस्स कि तिसियो कुत्थू रखेया ऐ, कने मैं तिसियो लैई जाणा ।”
\v 16 यीशुयें तिसा नैं ग्लाया, “मरियम!” तिन्नै पचांह् मुड़ी नैं तिस नैं ग्लाया, “रब्बूनी!” इब्रानिया भासा च ग्लाया, मतलब हे गुरु’ ।
\v 17 यीशुयें तिसा नैं ग्लाया, “मिन्जो मत छू, क्जोकि मैं अल्ली तिकर पिता अल्ल उपर नी गैआ, अपर मेरे भाऊयां अल्ल जाई नैं तिन्हां नैं ग्लाई दे, कि मैं अपणे पिता कने तुहां दे पिता, कने अपणे परमात्में कने तुहां दे परमात्में अल्ल ई उपरेयो चलेया ऐ ।
\v 18 मरियम मगदलीनी नैं जाई नैं चेलयां जो दस्सया, मैं प्रभु जो दिख्या कने तिन्हीं मिन्जो नैं एह गल्लां ग्लाईयां ।”
\s यीशु मसीह दा दुस्सणां कने चेलयां जो आखरी हुक्म
\r ( मत्ती 28 : 16-20; मरकुस 16 : 14-18; लूका 24 : 36-49 )
\p
\v 19 तिसी दिने जेह्ड़ा हफ्ते दा पैहला दिन था संजा दे बग्त जाह्लू तित्थु दे दुरआजे जित्थू चेले थे, यहूदियां दे डरे दे मारे बंद थे, ताह्लू यीशु आया कने तिन्हां दे बीच खड़ौई नैं तिन्हां नैं ग्लाणां लग्गी, तुहां जो शांति मिले ।
\v 20 कने एह ग्लाई नैं तिन्हीं अपणां हत्थ कने अपणी बक्खी तिन्हां जो दस्सी ताह्लू चेले प्रभु जो दिखी नैं खुश होये ।
\v 21 यीशु भिरी तिन्हां नै ग्लाणां लग्गा, तुहां जो शांति मिले; जिआं पितें मिन्जो घल्लया ऐ, तिआं ई मैं भी तुहां जो घल्लदा ऐ ।”
\v 22 एह ग्लाई नैं तिन्हीं तिन्हां पर फूंक मारी नैं तिन्हां नैं ग्लाया, पवित्र आत्मां लैआ ।
\v 23 जिन्हां दे पाप तुहां माफ करणे, सैह तिन्हां तांई माफ होई गैयो हन; जिन्हां दे तुहां रखन, सैह रखे गैयो हन ।”
\s थोमे पर प्रकट होणां
\p
\v 24 अपर बाराह च इक्क, मतलब थोमा जिसियो दिदुमुस भी ग्लांदे थे, जाह्लू यीशु आया था ताह्लू सैह तिन्हां सौगी नी था ।
\v 25 जाह्लू होर चेले तिस नैं ग्लाणां लग्गे, “अहां प्रभु जो दिख्या ऐ, “ताहलू तिन्हीं तिन्हां नैं ग्लाया, “जाह्लू तिकर मैं तिसदेयां हत्थां च मेखां दे भोके नी दिखी लैं, कने मेखां दे भोकेयां च अपणियां उंगली नी पी लैं, कने तिसदिया बक्खिया च अपणां हत्थ नी पाई लैं ताह्लू तिकर मैं वसुआस नी करगा ।”
\p
\v 26 अठां दिना बाद तिसदे चेले भिरी घरे अंदर थे, कने थोमा तिन्हां सौगी था; कने दुरआजे बंद थे, ताह्लू यीशु आया कने तिन्हां बिच खड़ौई नैं ग्लाणां लग्गा, तुहां जो शांति मिले ।”
\v 27 ताह्लू तिन्हीं थोमे नैं ग्लाया, “अपणी उंगली ऐत्थू लाई नैं मेरे हत्थां जो दिख कने अपणां हत्थ लै आई नैं मेरिया बक्खिया च पा, कने वेवसुआसी नी पर वसुआसी बण ।”
\v 28 एह सुणी थोमे जबाब दित्ता, “हे मेरे प्रभु हे मेरे परमात्मां ।”
\v 29 यीशुयें तिस नैं ग्लाया, “तैं मिन्जो दिख्या ऐ, क्या इसतांई वसुआस कित्ता ऐ? धन हन सैह जिन्हां बिना दिक्खे वसुआस कित्ता ।”
\s इसा कताबा दा मकसद
\p
\v 30 यीशुयें होर भी मते चमत्कार चेलयां सामने दस्से, जेह्ड़े इसा कताबा च लिखे नी गै;
\v 31 अपर एह इसतांई लिखयो हन कि तुहां वसुआस करा कि यीशु ई परमात्में दा पुत्तर मसीह ऐ, कने वसुआस करी नैं तिसदे नांये ते जिन्दगी पान ।
\c 21
\s तिबिरियास दिया झीला दे कंडे चेलयां पर प्रकट होणां
\p
\v 1 इन्हां गल्लां दे बाद यीशुयें अपणे आप्पे जो तिबिरियास झीला दे कंडे चेलयां पर अपणे आप्पे जो प्रकट कित्ता, कने इस तरीके नैं प्रकट कित्ता ।
\v 2 शमौन पतरस, कने थोमा जिसियो दिदुमुस ग्लांदे थे, कने गलील दे काना सैहरे दा नतनएल, कने जबदी दे पुत्तर, कने तिसदे चेलयां च दो होर जणे कठरोयो थे ।
\v 3 शमौन पतरसें तिन्हां नैं ग्लाया, मैं मच्छी पकड़णा चलेया ऐ ।” तिन्हां तिसियो ग्लाया, “अहां भी तिज्जो सौगी चलदे ।” कने सैह निकळी नैं किस्तिया पर चढ़े, अपर तिसा राती तिन्हां जो कुच्छ नी मिला ।
\p
\v 4 भ्याग होंदेयां ई यीशु कनारे पर आई खड़ूता; तमी चेले तिसियो पणछैणी नी सके कि एह यीशु ऐ ।
\v 5 ताह्लू यीशुयें तिन्हां नैं ग्लाया, हे जागतो क्या तुहां अल्ल कुच्छ मछियां हन? तिन्हां जबाब दित्ता, “नी ।”
\v 6 तिन्हीं तिन्हां नैं ग्लाया, किस्तिया दे सज्जे कंडे जाळ पा तां मिलणियां हन । कने तिन्हां जाळ पाया, कने मतिआं मछियां होणे दिया बजाह ते जाळे जो खीज्जीं नी सके ।
\v 7 ताह्लू तिन्हीं चेलें जिस नैं यीशु प्यार रखदा था, तिन्हीं पतरसें नैं ग्लाया, “एह तां प्रभु ऐ ।” शमौन पतरसें एह सुणी नैं कि सैह प्रभु ऐ, लक्के च परना कसी लैआ, क्जोकि सैह नंगा था, कने झीला च छाळ दैई दित्ती ।
\v 8 अपर दूये चेले छोटिया किस्तिया पर मछियां नैं भरौये जाळे जो खींजदे खींजदे आये, क्जोकि सैह कंडे ते जादा दूर नी था, अपर कोई दो सौ हत्थ पर थे ।
\p
\v 9 जाह्लू सैह कंडे पर लुत्थे, तां तिन्हां क्योले दी अग्ग कने तिस पर मच्छी रखियो, कने रोटी दिखी ।
\v 10 यीशुयें तिन्हां नैं ग्लाया, “जेह्ड़ियां मछियां तुहां हुण पकड़ियां हन, तिन्हां च कुच्छ लैई ओआ ।”
\v 11 तां शमौन पतरसें किस्तिया पर चढ़ी नैं इक्क सौ त्रियुन्जा बडियां मछियां नैं भरौया जाळ कंडे पर खिंज्या, कने इतणी मछियां होणे पर भी जाळ नी फटेया ।
\v 12 यीशुयें तिन्हां नैं ग्लाया, “ओआ, खाणां खांदे ।” चेलयां च कुसी जो हिम्मत नी होई कि तिसते पूच्छन, तू कुण ऐ?” क्जोकि सैह जाणदे थे कि एह प्रभु ई ऐ ।
\v 13 यीशु आया कने रोटी लैई नैं तिन्हां जो दित्ती, कने तिआं ई मच्छी भी ।
\v 14 एह त्री बरी ऐ कि यीशु मरेयां च जिंदा होणे दे बाद चेलयां जो दुस्सया ।
\s यीशु मसीह कने पतरस
\p
\v 15 खाणां खाणे दे बाद यीशुयें शमौन पतरसें नैं ग्लाया, “हे शमौन, यूहन्ने दे पुत्तर, क्या तू इन्हां ते बधी नैं मिन्जो नैं प्यार रखदा ऐ?” तिन्हीं तिस नैं ग्लाया, “हाँ प्रभु; तू तां जाणदा ऐ कि मैं तिज्जो नैं प्यार करदा ऐ ।” तिन्हीं तिस नैं ग्लाया, “मेरे मेम्नयां जो चगा ।”
\v 16 तिन्हीं भिरी दूई बरी तिस नैं ग्लाया, “हे शमौन, यूहन्ने दे जागत, क्या तैं मिन्जो नैं प्यार रखदा ऐ?” तिन्हीं तिस नैं ग्लाया, “हाँ प्रभु; तू तां जाणदा ऐ कि मैं तिज्जो नैं प्यार रखदा ऐ ।” तिन्हीं तिस नैं ग्लाया, “मेरियां भेडां दी रखवाली ।”
\v 17 तिन्हीं त्री बरी भिरी तिस नैं ग्लाया, “हे शमौन, यूहन्ने दे पुत्तर, क्या तू मिन्जो नैं प्यार रखदा ऐ?” पतरस उदास गैआ कि तिन्हीं तिस नैं त्री बरी इआं ग्लाया, “क्या तू मिन्जो नैं प्यार रखदा ऐ?” कने तिस नैं ग्लाया, हे प्रभु, तू तां सब कुच्छ जाणदा ऐ; कने तू एह भी जाणदा ऐ कि मैं तिज्जो नैं प्यार रखदा ऐ ।” यीशुयें तिस नैं ग्लाया, “मेरियां भेडां जो चगा ।
\v 18 मैं तिज्जो नैं सच सच ग्लांदा, जाह्लू तू जोआन था तां अपणे लक्के बन्नी नैं जित्थू चाहंदा था औत्थू फिरदा था; अपर जाह्लू तू जबरा हुंगा तां अपणेयां हत्था फलांगा; कने दूआ तेरा लक्के बन्नी नैं जित्थू तू नी चाहंगा औत्थू तिज्जो लैई जांगा ।”
\v 19 तिन्हीं इन्हां गल्लां ते इशारा कित्ता कि पतरस कदेई मौता ते परमात्में दी महिमा करगा । कने ताह्लू तिन्हीं तिस नैं ग्लाया, “मेरे पचांह् चली पौ ।”
\s यीशु मसीह कने तिसदा प्यारा चेला
\p
\v 20 पतरसें मुड़ी नैं तिस चेले जो पचांह् ओंदे दिख्या, जिसियो यीशु प्यार रखदा था, कने जिन्हीं खांदे बग्त तिसदी छातिया दे पास्से झुकी नैं पूछया था, “हे प्रभु, तेरा पकड़ुआणे आळा कुण ऐ?”
\v 21 तिसियो दिखी नैं पतरसें यीशुये नैं ग्लाया, “हे प्रभु तिसदा क्या हाल हुंगा?”
\v 22 यीशुयें तिस नैं ग्लाया, “जे मैं चां कि सैह मेरे ओणे तिकर रुकी रैंह्आ, तां तिज्जो इसते क्या? तू मिन्जो पचांह् चली पौ ।”
\v 23 इसतांई भाऊयां च एह गल्ल फैली गैई कि तिन्हीं चेले नी मरणां; तमी यीशुयें तिस नैं एह नी ग्लाया कि सैह नी मरगा, अपर एह कि “जे मैं चां कि सैह मेरे ओणे तिकर रुकेया रैंह्, तां तिज्जो इसते क्या?”
\s अंत
\p
\v 24 एह सैई चेला ऐ जेह्ड़ा इन्हां गल्लां दी गवाही दिंदा ऐ कने जिन्हीं इन्हां गल्लां जो लिख्या ऐ, कने अहां जाणदे हन कि तिसदी गवाही सच्ची ऐ ।
\p
\v 25 होर भी मते कम्म हन, जेह्ड़े यीशुयें कित्तेयो; जे सैह इक्क इक्क करी नैं लिखे जांदे तां मैं समझदा कि कताबां जेह्ड़ियां लिखियां जांदियां सैह संसारे च भी नी समांदियां ।
