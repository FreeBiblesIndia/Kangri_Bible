\id MAT Kangri Bible
\ide UTF-8
\rem Copyright Information: Creative Commons Attribution-ShareAlike 4.0 License
\h मत्ती
\toc1 मत्ती दा सुसमाचार
\toc2 मत्ती
\mt1 Matthew
\mt1 मत्ती
\is भूमिका
\ip मती सुसमाचार एह शुभ संदेश दिंदा ऐ कि यीशु मसीह ई उद्धारकर्ता ऐ जिसदे ओणे दी भविष्यवाणी कित्ती गैई थी परमात्में पराणे - नियमे च हजारां साल पैहलें अपणे लोकां नैं कित्ते गै वादे जो तिसी उद्धारकर्ता यीशु मसीह दे दुआरा कित्ता । एह शुभ संदेश सिर्फ यहूदी लोकां तांई नी ऐ, जिन्हां च यीशु पैदा होया कने पाळेया पोसेया गैआ, अपर सारे संसारे तांई ऐ ।
\ip मती दा सुसमाचार एह दस्सदा ऐ इसदी शरुआत मसीह दे जन्म दे विवरण ते होंदा ऐ, कि प्रभु यीशु मसीह जेह्ड़ा संदेशा दिता तिस दी जड़ तां पराणे नियमे दियां शिक्षा थिआं । जिआं कि सीनै प्हाड़े पर परमात्में मूसे जो सैह नियम दिता कि जिस दे सहारे इस्रालियां जो अपणी जिन्दगी जीणी थी । भिरी यीशु मसीह दे बपतिस्मा कने परख दा वखान ऐ, कने ताह्लू गलीली प्रदेशे च प्रचार, शिक्षा कने ठीक करणे दी सेवा दा वखान ऐ । इसदे बाद इस सुसमाचारे च यीशु दी गलीले ते यरूशलेम तिकर यात्रा यीशु मसीह दी जिन्दगिया दे आखरी हफ्ते दिया घटनां दा वखान ऐ, तिसदा सूलिया पर चढ़ाया जाणां कने दुवारा जिंदा होणां ऐ ।
\ip इस सुसमाचारे च यीशु जो म्हान गुरु दे रुपे च पेश कित्ता गैआ ऐ । तिसियो परमात्में दी व्यवस्था दी व्याख्या करणे दा हक्क ऐ कने सैह परमात्में दे राज्जे दी शिक्षा दिंदा ऐ । कने उपदेशा दी जानकारी पंजा हिस्सेयां च दिंदा ऐ (1) तिआं ई मती दे सुसमाचारे च यीशु मसीह प्हाड़ी उपदेश च लोकां जो दस्सदा कि किआं परमात्में सौगी जिन्दगी जीणी ऐ । तिआं ई मूसा दी व्यवस्था पराणे नियमे च पंजा कताबा- उत्पति, निरगमन,लैव्यव्यवस्था, गिन्ती कने व्यवस्थाविवरण च मिलदा ऐ । मती अपणे लिखियो सुसमाचारे च एह बी दसणांं चाहंदा ऐ कि जेह्ड़ा यीशुयें ग्लाया कने कमाया तिस दे बारे चा जयादातर इस्रालियां दे नबिया केई सौ साल पैहलें ई दस्सी दित्तेया था । पाठ 5 -7 ( 2 ) बारां चेलयां जो सेवा दे कम्मां तांई शिक्षा दैणां ( पाठ 10 ); ( 3 ) सुअर्ग दे राज्जे ते सम्बन्धित उदारण ( पाठ 13 ); 4 शिष्यता ते सम्बन्धित शिक्षायें ( पाठ 18 ); कने ( 5 ) सुअर्ग राज्जे दे ओणे वर्तमान जुग दे अन्त ते सम्बन्धित शिक्षायें ( पाठ 24, 25 ) यीशु मसीह दा संदेश नौआं था कने संसारे दे सारे लोकां तांई था, जेह्ड़े मूसा दिया व्यवस्था पर चलदे थे । यीशु मसीह पर वसुआस रखणां कने तिसदी सेवा करणां कने अपणे प्ड़ेसियां सौगी प्यार रखणां |
\iot रूप रेखा
\io खानदान कने यीशु मसीह दा जन्म 1: 1 --- 2: 23
\io यूहन्ना बपतिस्मा दैणे आळे दा सेवा दे कम्म 3: 1- 12
\io यीशु मसीह दा बपतिस्मा कने परख 3: 13 --- 4- 11
\io गलीले च यीशु मसीह दी सेवा दे कम्म 4: 12 --- 18- 25
\io गलीले ते यरूशलेम तिकर यात्रा 19: 1 --- 20- 34
\io यरूशलेम च आखरी हफ्ता 21: 1 --- 27: 66
\io प्रभु यीशु मसीह दा दुआरा जिंदा होणां कने तिसदा दुस्सणां 28: 1- 20
\c 1
\s यीशु मसीह दा खानदान
\r ( लूका 3 : 23-38 )
\p
\v 1 अब्राहमें दा वंश कने दाऊदे दा वंश कने यीशु मसीह दा खानदान ।
\v 2 अब्राहमें ते इसहाक कने इसहाके ते याकूब पैदा होया, याकूबे ते यहूदा कने तिसदे भाऊ पैदा होये,
\v 3 यहूदा कने तामार ते फिरिस व जोरह पैदा होये, फिरिसे ते हिस्रोन पैदा होया, कने हिस्रोने ते एराम पैदा होया,
\v 4 एरामे ते अम्मीनादाब पैदा होया, अम्मीनादाबे ते नहशोन, कने नहशोने ते सलमोन पैदा होया,
\v 5 सलमोने कने राहबे ते बोअज पैदा होया, बोअजे कने रूते ते ओबेद पैदा होया, कने ओबेदे ते यिशै पैदा होया,
\v 6 कने यिशै ते दाऊद राजा पैदा होया, कने दाऊदे ते सुलैमान तिसा जणांसा ते पैदा होया जेह्ड़ी पैहले उरिय्याह दी लाड़ी थी ।
\v 7 सुलैमाने ते रहबाम पैदा होया, रहबामे ते अबिय्याह पैदा होया, कने अबिय्याह ते आसा पैदा होया,
\v 8 आसा ते यहोशाफात पैदा होया, यहोशाफाते ते योराम पैदा होया, कने योरामे ते उज्जियाह पैदा होया,
\v 9 उज्जियाह ते योताम पैदा होया, योतामे ते आहाज पैदा होया, कने आहाजे ते हिजकिय्याह पैदा होया,
\v 10 हिजकिय्याह ते मनशिशह पैदा होया, मनशिशह ते आमोन पैदा होया, कने आमोने ते योशिय्याह पैदा होया;
\v 11 कने कैदी होई नैं बेबीलोन जाणे दे बग्त च योशिय्याह ते यकुन्याह कने तिसदे भाऊ पैदा होये ।
\p
\v 12 कैदी बणांई नैं बेबीलोने च पज्जाणे दे बाद यकुन्याह ते शालतिएल पैदा होया, कने शालतिएल ते जरुब्बाबिल पैदा होया,
\v 13 जरुब्बाबिल ते अबीहूद पैदा होया, अबीहूद ते इल्याकीम पैदा होया, कने इल्याकीम ते अजोर पैदा होया,
\v 14 अजोरे ते सदोक पैदा होया, सदोके ते अखीम पैदा होया, कने अखीम ते इलीहूद पैदा होया,
\v 15 इलीहूदे ते इलियाजार पैदा होया, इलियाजारे ते मत्तान पैदा होया, कने मत्ताने ते याकूब पैदा होया,
\v 16 याकूबे ते यूसुफ पैदा होया, जेह्ड़ा मरियमा दा मंगेतर था कने मरियमा ते यीशु जिसियो मसीह भी ग्लांदे हन पैदा होया ।
\v 17 इस तरीके नैं अब्राहमे ते दाऊदे तिकर चौदा पीढ़ियां होईयां, कने दाऊदे ते बेबीलोन तिकर कैदी बणी नैं पुज्जणे तिकर चौदा पीढ़ी, कने कैदी बणांई नैं बेबीलोन जो पज्जाणे दे बग्ते ते मसीह तिकर चौदा पीढ़ियां होईयां ।
\s यीशु मसीह दा जन्म
\r ( लूका 1 : 26-38; 2 : 1-7 )
\p
\v 18 यीशु मसीह दा जन्म इआं होया, कि जाह्लू तिसदी मां मरियमा दी मंगणी यूसुफे कने होई गैई, तां तिन्हां दे इक्क होणे ते पैहले ई सैह पवित्र आत्मां मिलणे दिया तरफा ते गर्भवती होई ।
\v 19 यूसुफ जेह्ड़ा मरियमा दा होणे आळा लाड़ा था, इक्क धर्मी माणु था कने तिसा जो बदनाम नी करणां चाहंदा था एह सोची करी तिन्हीं तिसा जो चुपचाप छड्डी दैणे दा वचार कित्ता ।
\v 20 जाह्लू सैह इन्हां गल्लां जो सोचा ई करदा था, तां परमात्में दा सुअर्गदूत तिसियो सुपणे च दुस्सी नैं ग्लाणां लग्गा, “हे यूसुफ ! दाऊद दी औलाद, हुण तू अपणियां लाड़िया मरियमा जो अप्पु अल्ल रखणे ते मत डर, क्जोकि जेह्ड़ा तिसा दे पेटे च ऐ, सैह पवित्र आत्मां दिया तरफा ते ऐ ।
\v 21 सैह जागत जम्गी कने तू तिसदा नां यीशु रखेयां क्जोकि सैह अपणे लोकां दा तिन्हां दे पापां ते उद्धार करगा ।”
\p
\v 22 एह सब कुच्छ इसतांई होया कि जेह्ड़ा वचन प्रभुयें भविष्यवक्ता दुआरा ग्लाया था, सैह पूरा होयें,
\v 23 दिखा, इक्की कुआंरिया कुड़िया लैरथिया होणां कने इक्क जागत जम्मणां, कने तिसदा नां इम्मानुएल रखेया जांगा,” जिसदा मतलब ऐ, परमात्मां अहां सौगी ।
\v 24 ताह्लू यूसुफ निंदरा ते जागी करी प्रभु दे दूते दे हुक्मे मताबक अपणिया लाड़िया जो अपणे अल्ल लैई आया ।
\v 25 कने जाह्लू तिकर मरियमा जागते जो जन्म नी दित्ता ताह्लू तिकर युसुफें तिसा सौगी लाड़ा - लाड़ी आळा रिश्ता नी रखया, कने जाह्लू जागत पैदा होया तां तिन्हीं तिसदा नां यीशु रखेया ।
\c 2
\s ज्योतिषियां दा ओणां
\p
\v 1 हेरोदेस राजे दे बग्ते च जाह्लू यहूदिया प्रदेशे दे बैतलहम ग्रांऐ च यीशु पैदा होया, तां पूरव दिशा ते कई ज्योत्षी यरूशलेम च आई नैं पूछणां लग्गे ।
\v 2 ‘यहूदियां दा राजा जिसदा जन्म होया, सैह कतांह ऐ, क्जोकि अहां पूरव दिशा च तिसदा तारा दिख्या ऐ कने तिसदी भक्ति करणां आयो हन ।”
\v 3 एह सुणी नैं हेरोदेस राजा कने तिस सौगी सारा यरूशलेम डरी गैआ ।
\v 4 ताह्लू तिन्हीं लोकां दे सारे प्रधान याजकां कने शास्त्रियां जो कट्ठेरी नैं पूछया, “मसीह दा जन्म कतांह होणां चाइदा?”
\v 5 तिन्हां तिस नैं ग्लाया, “यहूदिया दे बैतलहम ग्रांऐ च, क्जोकि भविष्यवक्तें इआं लिख्या ऐ कि;
\p
\v 6 हे बैतलहम, तू जेह्ड़ा यहूदा दे प्रदेशे च ऐ, तू कुस भी तरीके नैं यहूदा दे अधिकारियां च सबते लोक्का नी, क्जोकि तिज्जो ते इक्क अधिपति निकलगा, जेह्ड़ा मेरी प्रजा इस्राएल दी रखवाली करगा ।
\v 7 ताह्लू हेरोदेसें ज्योतिषियां जो डोल कित्ते सददी नैं तिन्हां ते पूछया कि तारा ठीक कुस बग्ते दुस्सया था,
\v 8 कने राजें एह ग्लाई नैं तिन्हां जो बैतलहमे जो घल्लया, जा, तिस जागते दे बारे च ठीक ठीक पता करा, कने जाह्लू सैह मिली जांगा तां मिन्जो आई नैं खबर दैआ तांकि मैं भी आई नैं तिसदी भक्ति करें ।”
\p
\v 9 सैह राजे दी गल्ल सुणी नैं चली गै, कने जेह्ड़ा तारा तिन्हां पूरव दिशा च दिख्या था सैह तिन्हां दे गांह गांह चलिया; कने जित्थू जागत था, तिसा जगाह उपर पुज्जी नैं रुकी गैआ ।
\v 10 तिस तारे जो दिखी नैं सैह बड़े खुश होये ।
\v 11 तिन्हां तित्थु पुज्जी नैं तिस जागते जो तिसदिया माऊ मरियमा सौगी दिख्या कने मुँड झुकाई नैं जागते दी भक्ति कित्ती, कने अपणां अपणां झोळू खोली नैं तिसियो सोना कने लोबान कने गंधरस भेंट चढ़ाई ।
\v 12 ताह्लू सुपणे च एह चेतावनी पाई नैं कि हेरोदेसे अल्ल भिरी नी जाणां, सैह दूये रस्ते ते अपणे देशे जो चलिये ।
\s मिस्र देशे जो जाणां
\p
\v 13 तिन्हां दे चली जाणे दे बाद प्रभुये दे इक्की सुअर्गदूतें सुपणे च यूसुफे जो दुस्सी नैं ग्लाया, “उठ, जागते जो कने तिसदिया माऊ जो लैई नैं मिस्र देशे जो नठी जा; कने जाह्लू तिकर मैं तिज्जो नी ग्लांगा, ताह्लू तिकर औत्थू ई रैह्आं; क्जोकि हेरोदेस इस जागते जो तोपा दा ऐ कि तिसियो मरवाई दैं ।”
\v 14 ताह्लू ई सैह राती उठी नैं जागते कने तिसदिया माऊ जो लैई नैं मिस्र देशे जो चली गैआ,
\v 15 कने हेरोदेसे दे मरणे तिकर तित्थु रैह्आ । इसतांई कि एह वचन जेह्ड़ा प्रभुयें भविष्यवक्तां ग्लाया था पूरा होयें; “मैं अपणे जागते जो मिस्रे ते सदेया ।”
\v 16 जाह्लू हेरोदेस राजे जो पता लगा, कि ज्योतिषियां तिस नैं धोखा कित्ता, ताह्लू ई सैह गुस्से च भरौई गैआ, कने लोकां जो घल्ली नैं जयोतिषियां दे ठीक ठीक दसयो बग्ते मताबक बैतलहम ग्रांऐ च कने तिसदे अक्खे बक्खे दियां जह्गां च जेह्ड़े दूँ सालां ते लोक्के सब बच्चे थे मरवाई दित्ते ।
\v 17 ताह्लू जेह्ड़ा वचन यिर्मयाह भविष्यवक्ता दे दुआरा ग्लाया गैआ था, सैह पूरा होईया;
\v 18 “रामाह च इक्क बड़ा भरी दुख कने रोणे दा हल्ला सुम्मेयां, राहेल अपणे जागतां तांई रौआ दी थी, कने चुप नी होणां चाहंदी थी, क्जोकि सैह हुण नी रैह्यो थे ।”
\s मिस्र देशे ते वापस ओणां
\p
\v 19 जाह्लू हेरोदेस मरी गैआ, तां प्रभु दे दूतें मिस्रे च यूसुफे जो सुपणे च दुस्सी नैं ग्लाया,
\v 20 उठ, जागते कने तिसदिया माऊ जो लैई नैं इस्राएल देशे जो चली जा, क्जोकि जेह्ड़े जागते दिया जान्नी लैणां चाहंदे थे, सैह मरी गैयो हन ।”
\v 21 सैह उठया, कने जागते कने तिसदिया माऊ जो सौगी लैई नैं इस्राएल देशे च आई गैआ ।
\v 22 अपर एह सुणी नैं कि अरखिलाउस अपणे बुड़े हेरोदेस राजे दी जगाह यहूदिया पर राज करा दा ऐ, तित्थु जाणे ते डरया । भिरी सुपणे च परमात्में ते चेतावनी सुणी नैं गलील प्रदेशे जो चली गैआ ।
\v 23 कने नासरत नांये दे सैहरे च जाई बसेया, तांकि सैह वचन पूरा होयें, जेह्ड़ा भविष्यवक्तें ग्लाया था; “सैह नासरी नांये ते जाणेयां जांगा ।
\c 3
\s यूहन्ना बपतिस्मा दैणे आळा
\r ( मरकुस 1 : 1-8; लूका 3 : 1-18; यूहन्ना 1 : 6-8, 15-34 )
\p
\v 1 तिन्हां दिनां च यूहन्ना बपतिस्मा दैणे आळा आई नैं यहूदिया दे सुनसाण जगाह च एह प्रचार करणां लग्गा;
\v 2 “मने बदला, क्जोकि सुअर्गे दा राज्ज नैह्ड़ें आई गैआ ऐ ।”
\v 3 एह सैई ऐ जिसदे बारे च यशायाह भविष्यवक्तें ग्लाया था, सुनसाण जगाह च कोई हक्कां पा करदा, कि प्रभु दा रस्ता त्यार करा, तिसदियां सड़कां सीधियां करा ।”
\p
\v 4 यूहन्ना ऊटां दे बाळां दे कपड़े बणांई नैं लगांदा था, कने अपणे लक्के च चमड़े दा पटका बनी रखदा था । सैह टिड्डीयां कने जंगली मखीर खांदा था ।
\v 5 ताह्लू यरूशलेम कने सारे यहूदिया, कने यरदन दरैयाऐ दे अक्खे बक्खे दे सारी जगांह दे माणु तिस अल्ल आइये ।
\v 6 तिन्हां अपणे अपणे पापां जो मनी नैं यरदन दरैयाऐ च तिसते बपतिस्मा लैआ ।
\p
\v 7 जाह्लू तिन्हीं मते फरीसियां कने सदूकिआं जो बपतिस्मे तांई अप्पु अल्ल ओंदे दिख्या, तां तिन्हां नैं ग्लाया, “हे सरप दे बच्चेयो, तुहां जो कुणी दस्सी दित्ता कि परमात्में दे ओणेआळे गुस्से ते नठा?
\v 8 इसतांई मन बदलणे जोग्गा फळ लैयोआ;
\v 9 कने अपणे अपणे मने च एह मत सोचा कि अहां दा पिता अब्राहम ऐ; क्जोकि मैं तुहां नैं ग्लांदा ऐ कि परमात्मां इन्हां पत्थरां ते अब्राहमे तांई औलाद पैदा करी सकदा ऐ ।
\v 10 हुण कुआड़ी रुखे दिया जड़ा पर रखियो ऐ, इसतांई जेह्ड़ा जेह्ड़ा रुख खरा फळ नी दिंदा, तिसियो बड्डी नैं अग्गी च फूकी दिंदे हन ।
\p
\v 11 “मैं तां पाणिये ते तुहां जो मने बदलणे दा बपतिस्मा दिंदा ऐ, अपर जेह्ड़ा मेरे बादे च आणे आळा ऐ, सैह मिन्जो ते बड़ा शक्तिशाली ऐ; मैं तिसदी जूतियां चुकणे जोग्गा भी नी ऐ । सैह तुहां जो पवित्र आत्मां कने अग्गी ते बपतिस्मा दिंगा ।
\v 12 तिन्हीं अपणे हत्थे च त्रौंगला पकड़ेया, कने सैह अपणेयां खेतां जो खरा कित्ता साफ करगा, कने अपणियां कणकां जो पेड़ूये च किट्ठा करगा, अपर भूहे जो तिसा अग्गी च फूकगा, जेह्ड़ी कदी भी नी बुझदी ।”
\s यूहन्ने यीशु जो बपतिस्मा दित्ता
\r ( मरकुस 1 : 9-11; लूका 3 : 21,22; यूहन्ना 1 : 31-34 )
\p
\v 13 तिस बग्त यीशु गलील ते यरदन दरैयाऐ कंडे यूहन्ने अल्ल बपतिस्मा लैणां आया ।
\v 14 अपर यूहन्ना एह ग्लाई नैं तिसियो रोकणां लग्गा, “मिन्जो तां तेरे हत्थे ते बपतिस्मा लैणे दी जरूरत ऐ, कने तू मिन्जो अल्ल आया?”
\v 15 यीशुयें तिसियो एह जबाब दित्ता, “हुण तां इआं ई होणां दे, क्जोकि अहां जो इआं ई इस नियमे जो पूरा करणां ठीक ऐ, ताह्लू तिन्हीं तिसदी गल्ल मनी लैई ।
\v 16 कने यीशु बपतिस्मा लैई नैं झट पाणिये ते बाहर आया, कने दिख्या तिस तांई अम्बर खुली गैआ, कने तिन्हीं परमात्में दी आत्मां जो कबूतरे साइआं लौदें कने अपणे परालें ओंदे दिख्या ।
\v 17 कने दिखा, एह आकाशवाणी होई : “एह मेरा प्यारा पुत्तर ऐ, जिसते मैं बड़ा भरी खुश ऐ ।”
\c 4
\s यीशु मसीह दी परख
\r ( मरकुस 1 : 12-13; लूका 4 : 1-13 )
\p
\v 1 भिरी आत्मां यीशुये जो उजाड़ जगाह च लैई गैआ, तांकि सैतान अपणे दूत इबलीस ते तिसदी परीक्षा करी सकें ।
\v 2 तिन्हीं चाली दिन, कने चाली रात, व्रत रखेया, ताह्लू तिसियो भूख लग्गी ।
\v 3 ताह्लू परखणे आळे बक्खे आई नैं तिस नैं ग्लाया, “जे तू परमात्में दा पुत्तर ऐ, तां ग्लाई दे, कि एह पत्थर रोटियां बणी जांन ।”
\v 4 यीशुयें जबाब दित्ता : लिख्या ऐ, ‘माणु सिर्फ रोटिया ई ते नी अपर हर इक्क वचने ते जेह्ड़ा परमात्में दे मुँमें ते निकळदा ऐ, जिंदा रैंह्गा ।”
\p
\v 5 ताह्लू इबलीस सैतान तिसियो पवित्र सैहर यरूशलेमे दे बडे मंदरे जो लैई गैआ कने तिसियो मंदरे दिया चुंडियां पर खरेड़ी दित्ता,
\v 6 कने तिस नैं ग्लाया, “जे तू परमात्में दा पुत्तर ऐ, तां अप्पु जो थलै सट्टी दे; क्जोकि लिख्या ऐ : सैह तेरे बारे च अपणे सुअर्गदूतां जो हुक्म दिंगा, कने सैह तिज्जो हत्थों हत्थ चुकी लैंगे; कुत्थी इआं ना होयें कि तेरेयां पैरां च पत्थरे नैं चोट लग्गें ।”
\p
\v 7 यीशुयें तिस नैं ग्लाया, “एह भी लिख्या ऐ : ‘तू प्रभु अपणे परमात्में जो मत परख ।”
\v 8 भिरी इबलीस तिसियो इक्क बडे ऊचे प्हाड़े पर लैईया कने सारे संसारे दे राज्जे कने तिसदा नजारा दस्सी नैं
\v 9 तिस नैं ग्लाया, “जे तू पैई नैं मिन्जो प्रणांम करें, तां मैं एह सब कुच्छ तिज्जो दैई दिंगा ।”
\v 10 ताह्लू यीशुयें तिस नैं ग्लाया, “हे सैतान दूर होई जा, क्जोकि लिख्या ऐ : “तू प्रभु अपणे परमात्में जो प्रणांम कर, कने सिर्फ तिस दी भक्ति कर ।”
\v 11 ताह्लू सैतान तिस वल्ला ते चली गैआ, कने दिखा, सुअर्गदूत आई नैं तिसदी सेवा करणां लग्गे ।
\s यीशु मसीह दा सेवा दे कम्म शुरू
\r ( मरकुस 1 : 14,15; लूका 4 : 14-31 )
\p
\v 12 जाह्लू तिन्हीं एह सुणेया कि यूहन्ना बंदी बणांई लैआ, तां सैह गलीला जो चली गैआ ।
\v 13 कने सैह नासरते जो छड्डी नैं कफरनहूम सैहरे च, जेह्ड़ा झीला दे कंडे जबूलून कने नप्ताली दे देशे च ऐ, जाई नैं रैहणां लग्गा;
\v 14 तांकि जेह्ड़ा यशायाह भविष्यबक्ता दे दुआरा ग्लाया गैआ था, सैह पूरा होयें :
\v 15 “जबूलून कने नप्ताली दे देश झीला दे रस्ते ते यरदन दरयाऐ दे पार गैर - यहूदियां दा गलील प्रदेश ---
\v 16 जेह्ड़े माणु नैहरे च बैठयो थे, तिन्हां बड़ी जोती दिखी; कने जेह्ड़े मौता दे देशे च कने छाउआं च बैठयो थे, तिन्हां पर जोती चमकी ।”
\v 17 तिस बग्त ते यीशुयें प्रचार करणां कने एह ग्लाणां शुरू कित्ता, “मने बदला क्जोकि सुअर्गे दा राज्ज नैह्ड़ें आया ऐ ।”
\s पैहलें चेलेयां जो चुणना
\r ( मरकुस 1 : 16-20; लूका 5 : 1-11; यूहन्ना 1 : 35-42 )
\p
\v 18 यीशु गलीले दिया झीला दे कंडे हंडदे हंडदे तिन्हीं दूँ मछूआरे भाऊआं जो झीला च जाळ पांदे दिख्या, जिन्हां च इक्क शमौन जिसियो पतरस ग्लांदे थे, कने तिसदा ई भाऊ अन्द्रियास ।
\v 19 यीशुयें तिन्हां नैं ग्लाया, “मिन्जो पचांह् चली ओआ, तां मैं तुहां जो माणुआं जो पकड़णे आळा बणांगा ।”
\v 20 सैह ताह्लू ई जाळां जो छड्डी नैं तिसदे पचांह् चली पै ।
\p
\v 21 तित्थु ते गांह जाई नैं, यीशुयें होर दूँ भाऊआं जो मतलब जबदिये दे पुत्तर याकूबे कने तिसदे भाऊये यूहन्ने जो दिख्या । सैह अपणे बुड़े जबदिये सौगी किस्तिया पर अपणे जाळां जो ठीक करा दे थे । तिन्हीं तिन्हां जो भी सदेया ।
\v 22 सैह ताह्लू ई किस्तिया कने अपणे बुड़े जो छड्डी नैं तिस दे पचांह् चली पै ।
\s यीशु मसीह दा बमारां जो ठीक करणां
\r ( लूका 6 : 17-19 )
\p
\v 23 यीशु सारे गलीले च घूमदा होया यहूदियां दे अराधनालयां च शिक्षा दिंदा, कने परमात्में दे राज्जे दा सुसमाचार प्रचार करदा, कने लोकां दी हर तरांह दियां बमारियां कने कमजोरियां जो दूर करदा रैह्आ ।
\v 24 कने सारे सीरिया देशे च तिसदा नां फैलदा गैआ; कने माणु सारे बमारां जो, जेह्ड़े कई किस्मां दियां बमारियां कने दुखां च जकड़ुयो थे, कने जिन्हां च दुष्टआत्मां थियां, कने मिर्गी आळेयां कने अधरंगे दे रोगियां जो तिस अल्ल लैई आये कने तिन्हीं तिन्हां जो ठीक कित्ता ।
\v 25 गलील कने दिकापुलिस, यरूशलेम, यहूदिया कने यरदन दरैयाऐ दे पारे ते भीड़ा दी भीड़ तिसदे पचांह् चली पैई ।
\c 5
\s यीशु मसीह दी प्हाड़ी शिक्षा
\p
\v 1 सैह भीड़ा जो दिखी नैं प्हाड़े पर गोईया, कने जाह्लू बैइया तां तिसदे चेले तिस अल्ल आईये ।
\v 2 कने सैह तिन्हां जो एह प्रवचन दैणां लग्गा;
\s धन्य वचन
\r ( लूका 6 : 20-23 )
\q1
\v 3 धन हन सैह, जेह्ड़े मने दे दीन हन, क्जोकि सुअर्गे दा राज्ज तिन्हां दा ई ऐ ।
\q1
\v 4 धन हन सैह, जेह्ड़े अफसोस करदे हन, क्जोकि सैह शांति पांगे ।
\q1
\v 5 धन हन सैह, जेह्ड़े नम्र हन, क्जोकि सैह धरतिया दे अधिकारी होंगे ।
\q1
\v 6 धन हन सैह, जेह्ड़े धर्मिकता दे भूखे कने प्यासे हन, क्जोकि सैह तृप्त कित्ते जांगे ।
\q1
\v 7 धन हन सैह, जेह्ड़े दया करणे आळे हन, क्जोकि तिन्हां पर दया कित्ती जांगी ।
\q1
\v 8 धन हन सैह, जेह्ड़े जिन्हां दे मन साफ हन, क्जोकि सैह परमात्में जो दिखगे ।
\q1
\v 9 धन हन सैह, जेह्ड़े इक्की दूये सौगी मेल कराणे आळे हन, क्जोकि सैह परमात्में दे जागते दे नांये ते जाणेयों जांगे ।
\q1
\v 10 धन हन सैह, जेह्ड़ा धर्मिकता दिया बजाह ते सताये जांदे हन, क्जोकि सुअर्ग दा राज्ज तिन्हां दा ऐ ।
\q1
\v 11 धन हन तुहां, जाह्लू माणु मेरिया बजाह ते तुहां दी बुराई करगे, कने सतागें कने झूठियां गल्लां ग्लाई नैं तुहां दे बरखलाफ हर तरांह दी बुरिआं गल्लां ग्लांगे ।
\q1
\v 12 ताह्लू खुश कने मगन होनेयों क्जोकि तुहां तांई सुअर्गे च इक्क बडा फळ ऐ । इसतांई कि तिन्हां लोकां भविष्यवक्तां जो जेह्ड़े तुहां ते पैहले थे, इआं ई सताया था ।
\s लूण कने जोती
\r ( मरकुस 9 : 50; लूका 14 : 34-35 )
\p
\v 13 “तुहां धरतिया दे लूण हन; अपर जे नुणै दा सुआद बिगड़ी जां, तां सैह भिरी कुसा चीज्जा नैं लूणका हुंगा, भिरी सैह कुसी कम्मे दा नी ऐ, सिर्फ इसियो बाहर सटेया जांदा? कने माणुआं दे पैरां हैठ लतुदां ऐ ।
\v 14 तुहां संसारे दी जोती हन । जेह्ड़ा शैहर प्हाड़े पर बसेया ऐ सैह कदी छूपी नी सकदा ।
\v 15 कने माणु दीय्या बाळी नैं डल्ला थलै नी अपर कलम्पे पर रखदे हन, कने तिस नैं घरे दे सारे लोकां जो लौ पुज्जदी ऐ ।
\v 16 तिआं ई तुहां दी लौ माणुआं दे सामणे चमकी नैं सैह तुहां दे खरे कम्मां जो दिखी नैं तुहां दे पिता दी, जेह्ड़ा सुअर्गे च ऐ, तरीफ करगा ।
\s कानून दी शिक्षा
\p
\v 17 एह मत समझा, कि मैं व्यवस्था या भविष्यवक्ता दी कताबा जो नाश करणां आया, नाश करणां नी आया, अपर पूरा करणां आया । कि जाह्लू तिकर अम्बर कने धरती टली नी जां ।
\v 18 क्जोकि मैं तुहां जो सच सच ग्लांदा, कि जाह्लू तिकर अम्बर कने धरती टल्ली ना जां, ताह्लू व्यवस्था ते इक्क मात्रा या इक्क बिंदु भी बगैर पूरा होये नी टलगा ।
\v 19 इसतांई जेह्ड़ा कोई इन्हां छोटे ते छोटे हुक्मां च कुस्सी इक्की जो भी तोड़गा, कने तिआं ई लोकां जो सखांगा, सैह सुअर्गे दे राज्ज च सबना ते लोक्का समझेया जांगा; अपर जेह्ड़ा कोई तिन्हां हुक्मां दा पालण करगा कने तिन्हां जो सखांगा, सैई सुअर्गे दे राज्जे च म्हान हुंगा ।
\v 20 क्जोकि मैं तुहां नैं ग्लांदा, कि जे तुहां दी धार्मिकता कने शास्त्रियां कने फरीसियां दी धार्मिकता ते बधीकरी ना होंन, तां तुहां सुअर्गे दे राज्जे च कदी नी पुज्जी सकदे ।
\s गुस्सा कने खून
\p
\v 21 तुहां इसा गल्ला जाणदे हन, कि पराणे जमाने दे लोकां जो ग्लाया था खून मत करदे, कने जेह्ड़ा कोई खून करगा सैह कचेहरी च सज्जा दा हक्कदार हुंगा ।’
\v 22 अपर मैं तुहां नैं एह ग्लांदा ऐ, कि जेह्ड़ा कोई अपणे भाऊये पर गुस्सा करगा, सैह कचेहरी च सज्जा दा हक्कदार हुंगा, कने जेह्ड़ा कोई अपणे भाऊये जो नकम्मा ग्लांगा, सैह महासभा च सज्जा दा हक्कदार हुंगा; कने जेह्ड़ा कोई ग्लां ‘अरे मूर्ख सैह नरके दी अग्गी दी सज्जा दा हक्कदार हुंगा ।
\v 23 इसतांई जे तू अपणियां भेंटा परमात्में सामणे वेदी पर चढ़ाणे तांई लैयोंगा, कने तित्थु तिज्जो याद ओंये, कि मेरे भाऊये दे मने च मेरिया बजाह ते कुच्छ बैर ऐ,
\v 24 तां अपणी भेंटा तित्थु वेदी सामणे छड्डी दै, कने जाई नैं पैहले अपणे भाऊये नैं मेल मिलाप कर कने भिरी आई नैं अपणी भेंटा परमात्में जो चढ़ा ।
\v 25 जाह्लू तिकर तू अपणे दुश्मणे सौगी रस्ते च चलेया ऐ, तिस सौगी झट पट मेल मिलाप करी ले कुत्थी इआं ना होयें कि दुश्मण तिज्जो जजे दे हुआले करी दैं, कने जज तिज्जो सपाईयां हुआले करी दैं, कने तू जेला च पाई दित्ता जां ।
\v 26 मैं तिज्जो नैं सच ग्लांदा कि जाह्लू तिकर तू इक्क - इक्क पैसा भरी नी दैं ताह्लू तिकर तित्थु ते नी छुटी सकदा ।
\s व्यभिचार
\p
\v 27 तुहां सुणी बैठेयो हन कि ग्लाया था, ‘व्यभिचार ना करणां ।
\v 28 अपर मैं तुहां नैं एह ग्लांदा, कि जेह्ड़ा कोई कुसी भी जणांसा जो बुरिया नजरां नैं दिखगा सैह अपणे मने च तिसा नैं व्यभिचार करी चुकेया ।
\v 29 जे तेरी सज्जी अंख तिज्जो ठोकर खुआं, तां तिसायो कड्डी नैं सट्टी दै; क्जोकि तिज्जो तांई ऐही खरा ऐ कि तेरे अंगा च इक्क नाश होई जाये अपर तेरा सारा शरीर नरके च नी पाया जाये ।
\v 30 जे तेरा सज्जा हत्थ तिज्जो ठोकर खुआं, तां तिस जो बड्डी नैं सट्टी दै; क्जोकि तिज्जो तांई ऐही खरा ऐ कि तेरे अंगा च इक्क नाश होई जांदा तां तेरा सारा शरीर नरक च नी पाया जां ।
\s तलाक
\r ( मत्ती 19 : 9 मरकुस 10 :11,12 ; लूका 16 : 18 )
\p
\v 31 एह भी ग्लाया था, “जेह्ड़ा कोई अपणियां लाड़िया जो तलाक दैणां चाहंदा, तां तिसायो त्यागपतर दैं ।’
\v 32 अपर मैं तुहां नैं एह ग्लांदा ऐ कि जेह्ड़ा कोई अपणियां लाड़िया जो व्यभिचारे जो छड्डी नैं कुसी होर बजाह ते तलाक दैं, तां सैह तिसा ते व्यभिचार करवांदा ऐ; कने जेह्ड़ा कोई तिसा छड्डिया जो व्याही लैं, सैह व्यभिचार करदा ऐ ।
\s कसम
\p
\v 33 भिरी तुहां सुणया ऐ कि पराणे जमाने दे लोकां जो ग्लाया था, “झूठी कसम मत खांदे अपर प्रभु तांई अपणियां कसमा जो पूरिया करणां ।’
\v 34 अपर मैं तुहां नैं एह ग्लांदा ऐ कि कदी कसम मत खांदे; ना तां सुअर्गे दी, क्जोकि सैह परमात्में दा सिंहासण ऐ;
\v 35 ना तां धरतिया दी, क्जोकि सैह तिसदेयां पैरां दी चौकी ऐ; ना तां यरूशलेम दी क्जोकि सैह महाराजे दा शैहर ऐ ।
\v 36 अपणे मुँडे दी भी कसम मत खांदा क्जोकि तू इक्की बाले जो भी चिटटा, कने काला नी करी सकदा ।
\v 37 अपर तुहां दी गल्ल हां दी हां या ना दी ना होयें; क्जोकि जेह्ड़ा कुच्छ इसते जादा हुंदा ऐ सैह बुराईया ते हुंदा ऐ ।
\s बदला
\r ( लूका 6 : 29 - 30 )
\p
\v 38 तुहां सुणेया ऐ कि ग्लाया था, अंखी दे बदले अंख, कने दंदे दे बदले दंद ।’
\v 39 अपर मैं तुहां नैं एह ग्लांदा कि बुरे दा मुकाबला मत करणां; अपर जेह्ड़ा कोई तेरिया सज्जिया खाखा पर थप्पड़ मारे, तिसदे गांह दूईया खाखा भी करी दैआ ।
\v 40 जे कोई तिज्जो पर जबरदस्ती करी नैं तेरा कुरता लैणां चाहंदा, तां तिसियो धोती भी लैणां दैआ ।
\v 41 कने जे कोई तिज्जो जबरदस्ती इक्क कोस भर लैई जाणे तांई मजबूर करें, तां तिस सौगी दो कोस होर चली जा ।
\v 42 जेह्ड़ा कोई तिज्जो ते मंगे, तिसियो दे; कने जेह्ड़ा तिज्जो ते उधार लैणां चाहंदा, तिसते मुँमें मत फेर ।
\s दुशमणां नैं प्यार
\r ( लूका 6 : 27, 28, 32-36 )
\p
\v 43 तुहां सुणेया ऐ कि ग्लाया था, अपणे प्ड़ोसिये सौगी प्यार रखणां, कने अपणे बैरिये सौगी बैर ।’
\v 44 अपर मैं तुहां नैं एह ग्लांदा कि अपणे बैरियां सौगी प्यार रखा कने अपणे सताणे आळेयां तांई प्रार्थना करा,
\v 45 तांकि तुहां अपणे सुअर्गिय पिता दी औलाद बणगें जेह्ड़ा कि सुअर्गे च ऐ क्जोकि तिसदा सूरज खरे कने बुरे दूनी माणुआं पर सीरदा ऐ, कने इआं ई बरखा भी पवित्र कने अपवित्र दूनी माणुआं पर बरदी ऐ,
\v 46 क्जोकि जे तुहां अपणे प्यार रखणे आळेयां सौगी प्यार रखगे, तां तुहां तांई क्या फळ हुंगा, क्जोकि चुंगी लैणेआळे भी इआं नी करदे हन ।”
\p
\v 47 जे तुहां सिर्फ अपणे भाऊआं जो ई नमस्कार करन, तां तुहां कुण दैआ बडा कम्म करदे हन, क्जोकि दूईयां जातिआं भी तां ऐदेया नी करदियां हन ।”
\v 48 इसतांई चाइदा कि तुहां म्हान बणां, जिआं तुहां दा सुअर्गीय पिता सिद्ध ऐ ।
\c 6
\s दान
\p
\v 1 चुकनै रैह्आ! तुहां माणुआं जो दसणे तांई अपणे धर्मे दे कम्मा जो मत करा, नी तां अपणे सुअर्गीय पिता ते कुच्छ भी फळ नी पाई सकदे हन ।
\v 2 इसतांई जाह्लू तू दान करे, तां अपणे गांह बाजा मत बुजवा, जिआं बेइमान, महासभां कने गलियां च करदे हन, तांकि माणु तिन्हां दी तरीफ करन । मैं तुहां नैं सच ग्लांदा कि सैह अपणां फळ पाई बैठयो हन ।
\v 3 अपर जाह्लू तू दान करें, तां जेह्ड़ा तेरा सज्जा हत्थ करदा ऐ, सैह तेरे खब्बे हत्थेयो पता नी लग्गें ।
\v 4 तांकि तेरा दान गुप्त रैह, कने ताह्लू तेरा पिता जेह्ड़ा गुप्त च दिखदा ऐ तिज्जो सैह फळ दिंगा ।
\s प्रार्थना
\r ( लूका 11 : 2-4 )
\p
\v 5 “जाह्लू तू प्रार्थना करें, तां बेइमाना साइआं मत कर, क्जोकि लोकां जो दसणे तांई आराधानालयां च कने सड़कां दे मोड़ां पर खड़ौई नैं प्रार्थना करणां तिन्हां जो खरा लगदा ऐ । मैं तुहां नैं सच ग्लांदा कि सैह अपणां फळ पाई बैठयो हन ।
\v 6 अपर जाह्लू तू प्रार्थना करे, तां अपणे कमरे च जा; कने दुरआजे बंद करी नैं अपणे पिता ते जेह्ड़ा गुप्त च ऐ प्रार्थना कर । ताह्लू तेरा पिता जेह्ड़ा गुप्त च दिखदा ऐ, तिज्जो फळ दिंगा ।
\v 7 प्रार्थना करदे बग्त गैर - यहूदियां साइआं बक बक मत करा, क्जोकि सैह समझदे हन कि तिन्हां दे बड़ा ग्लाणे ते तिन्हां दी सुणी जांगी ।
\v 8 इसतांई तुहां तिन्हां साइआं मत बणां, क्जोकि तुहां दा पिता तुहां दे मंगणे ते पैहले ही जाणदा ऐ कि तुहां दी क्या क्या जरूरतां हन ।
\q
\v 9 तुहां इस तरीके नैं प्रार्थना करा करा, हे अहां दे पिता, तू जेह्ड़ा सुअर्गे च ऐ; तेरा नां पवित्र मनेया जां ।
\q
\v 10 तेरा राज्ज ओंये । तेरी इच्छा जिआं सुअर्गे च पूरी होंदी ऐ, तिआं ई धरतिया पर भी होयें ।
\q
\v 11 अहां दी दिने दी रोटी अज्ज अहां जो दे ।
\q
\v 12 कने जिआं अहां अपणे अपराधियां जो माफ कित्या ऐ, तिआं ई तूमी अहां दे अपराधां जो माफ कर ।
\q
\v 13 कने अहां जो परीक्षा च मत पा, अपर बुराईया ते बचा; (क्जोकि राज्ज, शक्ति कने महिमा सदा तेरे ई हन ।’ आमीन । )
\q
\v 14 इसतांई जे माणु दे अपराध माफ करगे, तां तुहां दा सुअर्गीय पिता भी तुहां जो माफ करगा ।
\q
\v 15 कने तुहां माणुआं दे अपराधां जो माफ नी करगे, तां तुहां दा पिता भी तुहां दे गुनाहां जो माफ नी करगा ।
\s व्रत
\p
\v 16 “जाह्लू तुहां व्रत करा, तां बेइमाना साइआं तुहां दे मुँमें पर उदासी ना होयें, क्जोकि सैह अपणे मुँमे जो बुरा बणांई रखदे हन, तांकि माणु तिन्हां जो व्रत करणे आळा जाणन । मैं तुहां नैं सच ग्लांदा कि सैह अपणां फळ पाई चुकेयो ।
\v 17 अपर जाह्लू तू व्रत करें अपणे मुँडे पर तेल मळ कने मुँमें धोई लै,
\v 18 तांकि माणु नी पर तेरा पिता जेह्ड़ा गुप्त च ऐ, तिज्जो व्रत करणेआळे जाणे । इसा हालता च तेरा पिता जेह्ड़ा गुप्त च दिखदा ऐ, तिज्जो फळ दिंगा ।
\s सुअर्गीय धन दौलत
\r ( लूका 12 : 33,34 )
\p
\v 19 अपणे तांई धरतिया पर धन दौलत मत कठेरा, जित्थू कीड़ा कने भुत्थी खराब करदी ऐ, कने जित्थू चोर टक लगाई नैं चोरी लैंदे हन ।
\v 20 अपर अपणे तांई सुअर्गे च धन दौलत कठेरा, जित्थू ना तां कीड़ा कने ना भुत्थी खराब करदे हन, कने जित्थू ना चोर टक लगाई नैं चोरी सकदे हन ।
\v 21 क्जोकि जित्थू तेरा धन दौलत ऐ तित्थु तेरा मन भी लगया रैंह्गा ।
\s शरीरे दी जोती
\r ( लूका 11 : 34-36 )
\p
\v 22 “शरीरे दा दीय्या अंख ऐ इसतांई जे तेरी अंख साफ होयें, तां तेरा सारा शरीर भी परगड़ा हुंगा ।
\v 23 अपर तेरी अंख बुरी होये । तेरा सारा शरीर भी नैहरा हुंगा; इसा बजाह ते सैह लौ तां तिज्जो च ऐ, जे नैहरा होयें तां सैह नैहरा किआं बडा हुंगा ।
\s परमत्मां कने धन दौलत
\r ( लूका 16 : 13; 12 : 22-31 )
\p
\v 24 “कोई माणु दूँ मालकां दी सेवा नी करी सकदा, होई नी सकदा कि सैह इक्की नैं बैर कने दूये नैं प्यार रखगा, इक्की नैं मिलेया रैंह्गा कने दूये जो घटिया समझगा । तुहां परमात्में कने धन दौलत दूनी दी सेवा नी करी सकदे ।
\v 25 इसतांई मैं तुहां नैं ग्लांदा कि अपणे प्राणां तांई एह फिकर मत करा कि अहां क्या खांगे कने क्या पीगें; कने ना अपणे शरीरे तांई कि क्या लगांगे । क्या प्राण खाणे ते, कने शरीर कपड़ेयां ते कीमती नी ऐ ।”
\v 26 अम्बरे दे पंछियां जो दिखा सैह ना बादें हन, ना बडदे हन, कने ना तां पेड़ुयां च कठेरदे हन; भिरी भी तुहां दा सुअर्गीय पिता तिन्हां जो खुआंदा ऐ । क्या तुहां तिन्हां ते जादा कीमती नी हन?
\v 27 तुहां च कुण ऐ, जेह्ड़ा फिकर करी नैं अपणियां उम्रा च इक्क मिनट भी बधाई सकदा ऐ ।”
\p
\v 28 कने कपड़ेयां तांई क्जो फिकर करदे हन, बणे दे फूलां पर ध्यान करा कि सैह किआं बढूदें हन; सैह ना मेहणत करदे हन, ना बडदे हन ।
\v 29 तमी मैं तुहां नैं ग्लांदा कि सुलैमाने भी, अपणियां सारी महिमा च तिन्हां कुसी साइआं कपड़े नी पैहनेयो थे।
\v 30 इसतांई जाह्लू परमात्में दरबड़े दे घाहे जो, जेह्ड़ा अज्ज ऐ कने कल तिसियो अग्गी च फूकेया जांगा, इतने छैल कपड़े पैहनदा ऐ, तां हे वेवसुआसियो, तुहां जो सैह इन्हां ते बधी करी क्जो नी पैहनांगा ।
\p
\v 31 इसतांई तुहां फिकर करी नैं एह मत ग्लांदे कि अहां क्या खांगे, या क्या पीगें, या क्या लगांगे ।
\v 32 क्जोकि गैर - यहूदियां दे माणु इन्हां सारियां चीज्जां दी तोपा च रैंह्दे हन, अपर तुहां दा सुअर्गीय पिता जाणदा ऐ कि तुहां इन्हां सारिया चिज्जां दी जरूरत ऐ ।
\v 33 इसतांई पैहले तुहां परमात्में दे राज्ज कने तिसदे धर्मे जो तोपा तां एह सारियां चिज्जां भी तुहां जो मिली जांगियां ।
\v 34 कने कले दी चिंता मत करा, क्जोकि कले दा दिन अपणी चिंता अप्पु करी लैंगा; अज्जे तांई अज्जे दा ई दुख बड़ा ऐ ।”
\c 7
\s दूयेयां पर दोष मत लग्गा
\r ( लूका 6 : 37,38, 41,42 )
\p
\v 1 दोष मत लग्गा कि तां तुहां पर भी दोष नी लगणां ।
\v 2 क्जोकि जिआं तुहां दोष लगांदे हन, तिआं ई तुहां पर भी दोष लगाया जांगा; कने जिस नापे नैं तुहां नापदे हन, तिसी नापे नैं तुहां तांई भी नपोणां ।
\p
\v 3 तू क्जो अपणे भाऊये दी अंखी दे कखे जो दिखदा ऐ, कने तिज्जो अपणियां अंखी दा कख नी दुस्सदा ।
\v 4 जाह्लू तेरिया ई अंखी च कख ऐ, तां तू अपणे भाऊये जो किआं ग्लाई सकदा कि ऊरिया मैं तेरिया अंखी ते कखे जो कड्डी दिंदा ।”
\v 5 बेइमान पैहले अपणियां अंखी ते कखे कड्डी लै, तां भिरी तू अपणे भाऊये दी अंखी दा कख खरा करी दिखी नैं कड्डी सकगा ।
\p
\v 6 पवित्र चीज्ज कुतयां जो मत दैआ, कने अपणे मोती सूरां दे गांह मत पा, इआं ना होयें कि सैह तिन्हां जो पैरां हैठ दैई दैंन कने मुड़ी नैं तुहां जो चिरी - फाड़ी दैंन ।
\s मंगगे तां मिलगा
\r ( लूका 11 : 9-13 )
\p
\v 7 मंगगे, तां तुहां जो दित्तेया जाणां; तोपगे तां तुहां जो मिलणां; दुरआजे ठोरगे, तां तुहां तांई खोलेया जाणां ।
\v 8 क्जोकि जेह्ड़ा कोई मंगदा ऐ, तिसियो मिलदा ऐ, कने जेह्ड़ा तोपदा ऐ, सैह पांदा ऐ, कने जेह्ड़ा दुरआजे ठोरदा ऐ, तिस तांई खोलया जांदा ऐ ।
\p
\v 9 तुहां च ऐदेया कुण माणु ऐ, की जे तिसदे पुत्तर तिसते रोटी मंगन तां सैह पत्थर दैं?
\v 10 या मच्छी मंगे तां सर्प दैं?
\v 11 जे तुहां बुरे होई नैं अपणे बच्चेयां जो खरियां चीज्जां दैणां जाणदे हन, तां तुहां दा सुअर्गीय पिता अपणे मंगणे आळेयां जो खरियां चीज्जां क्जो नी दिंगा?
\v 12 इसा बजाह ते जेह्ड़ा कुच्छ तुहां चाहंदे हन कि माणु तुहां सौगी करे, तुहां भी तिन्हां सौगी तिआं ई करा; क्जोकि व्यवस्था कने भविष्यवक्ता दी शिक्षा ऐही ऐ ।
\s संगड़ा कने चौड़ा रस्ता
\r ( लूका 13 : 24 )
\p
\v 13 संगड़े दुरआजे ते प्रवेश करा, क्जोकि चौड़ा ऐ सैह दुरआजा कने सोखा ऐ सैह रस्ता जेह्ड़ा बरबादिया जो पुज्जांदा ऐ कने मते भरी हन जेह्ड़े तिस च प्रवेश करदे हन ।
\v 14 क्जोकि संगड़ा ऐ सैह दुरआजा कने ओखा ऐ सैह रस्ता जेह्ड़ा जिन्दगिया च पज्जांदा ऐ ; कने थोड़े हन जेह्ड़े इसियो पांदे हन ।
\s सिदेया रुख तिदेया फळ
\r ( लूका 6 : 43,44,46; 13 : 25-27 )
\p
\v 15 झूठे भविष्यवक्ता ते चुकने रैह्आ, जेह्ड़े भेडां दे भेसे च ओंदे हन अपर असल च सैह अंदरे ते चीरणे आळे भेड़िये हन ।
\v 16 तिन्हां दियां करतूता ते तुहां तिन्हां जो पणछैणी सकदे हन । क्या माणु झूड़ेयां ते अंगूर कने कंडे आळे झुड़ेयां ते धूड़े तोड़ी सकदे हन?
\v 17 इआं ई हर इक्क खरा रुख खरा फळ दिंदा ऐ कने नकम्मा रुख बुरा फळ दिंदा ऐ ।
\v 18 खरा रुख बुरा फळ नी दैई सकदा, कने ना नकम्मा रुख खरा फळ दैई सकदा ऐ ।
\v 19 जेह्ड़ा रुख खरा फळ नी दिंदा, सैह बडेया कने अग्गी च पाया जांदा ऐ ।
\v 20 इआं ई तिन्हां दे फळां ते तुहां तिन्हां जो पणछैणी सकदे हन ।
\p
\v 21 “जेह्ड़े मिन्जो नैं, हे प्रभु, हे प्रभु!’ ग्लांदे हन, तिन्हां च सारे ई सुअर्गे दे राज्जे च प्रवेश नी होणे हन, अपर सैई जेह्ड़ा मेरे सुअर्गीय पिता दी इच्छा पर चलदा ऐ ।
\v 22 तिस दिन मत्ते माणु मिन्जो नैं ग्लांगे, ‘हे प्रभु हे प्रभु, क्या अहां तेरे नांये ते भविष्यवाणी नी कित्ती, कने तेरे नांये ते दुष्टआत्मां जो नी कडेया, कने तेरे नांये ते मते हैरानी भरे कम्म नी कित्ते?’
\v 23 ताह्लू मैं तिन्हां नैं खुली नैं ग्लाई दैणां, “मैं तुहां जो कदी नी जाणया । हे बुरे कम्म करणे आळेयो, मिन्जो वल्ला ते चली जा ।’
\s घर बणांणे आळे दो माणु : अक्लमंद कने मूर्ख माणु
\r ( लूका 6 : 47-49 )
\p
\v 24 इसतांई जेह्ड़ा कोई मेरियां एह गल्लां सुणी नैं तिन्हां जो मनदा ऐ सैह तिस अक्लमंद माणुये साइआं हुंगा जिन्हीं अपणां घर सपड़े पर बणांया ।
\v 25 कने अम्बर बरैया, कने पाणी आया, कने तूफान चलेया, कने तिस घरे नैं टकराया भिरी भी सैह नी टैत्था, क्जोकि तिसदियां नीआं सपड़े पर पाइआं थियां ।
\v 26 अपर जेह्ड़ा कोई मेरियां एह गल्लां सुणदा ऐ कने तिन्हां पर नी चलदा, सैह तिस बेअक्ले माणुये साइआं हुंगा जिन्हीं अपणां घर रेता पर बणांंया ।
\v 27 कने अम्बर बरैया, कने पाणी आया कने तूफ़ान चलेया, कने तिस घरे नैं टकराये कने सैह टैई नैं सत्यानाश होईया ।”
\v 28 जाह्लू यीशु एह गल्लां ग्लाई बैठा, तां इआं होया कि भीड़ तिसदिया शिक्षा ते हैराण होई ।
\v 29 क्जोकि सैह तिन्हां दे शास्त्रियां साइआं नी अपर अधिकारिये साइआं तिन्हां जो शिक्षा दिंदा था ।
\c 8
\s कोढ़ी माणुये जो ठीक करणां
\r ( मरकुस 1 : 40-45; लूका 5 : 12-16 )
\p
\v 1 जाह्लू सैह प्हाड़े ते लुत्थेया, तां इक्क बडी भीड़ तिसदे पचांह् चली पैई ।
\v 2 कने दिखा इक्की कोढ़ियें आई नैं तिसियो प्रणांम कित्ता कने ग्लाया, हे प्रभु, जे तू चां तां मिन्जो ठीक करी सकदा ऐ ।
\v 3 यीशुयें हत्थ गांह करी नैं तिसियो पकड़ेया, कने ग्लाया, मैं चाहंदा, तू खरा होई जां ।” कने सैह ताह्लू ई कोढ़े ते खरा होई गैआ ।
\v 4 यीशुयें तिस नैं ग्लाया, दिख इसा गल्ला कुसी नैं मत ग्लांदा, अपर जाई नैं अप्पु जो याजके जो दस्स कने जेह्ड़ा चढ़ावा मूसें ठेहराया तिसियो चढ़ा तांकि लोकां तांई गवाही होयें ।”
\s सूबेदारे दा वसुआस
\r ( लूका 7 : 1-10 )
\p
\v 5 जाह्लू सैह कफरनहूम च आया तां इक्की सूबेदारें तिस अल्ल आई नैं तिस नैं विणती कित्ती,
\v 6 “हे प्रभु, मेरा दास घरें अधरगें दिया बमारिया नैं बड़ा दुखी पैआ ऐ ।
\v 7 तिन्हीं तिस नैं ग्लाया, “मैं आई नैं तिसियो ठीक करगा ।”
\v 8 सूबेदारें जबाब दित्ता ऐ, “हे प्रभु, मैं इस जोग्गा नी कि तू मेरे घरें औयें, अपर सिर्फ मुँमे ते ग्लाई दे तां मेरा सेवक ठीक होई जाणां ।
\v 9 क्जोकि मैं भी दूयेयां दे हुकमा मनणे आळा माणु ऐ, कने मिन्जो अल्ल भी सपाई हन, जेह्ड़े मेरे हुकमा जो मनदे हन । जाह्लू मैं इक्की जो ग्लांदा, जा! तां सैह चली जांदा ऐ ; कने दूये नैं, ‘आ!’ तां सैह ओंदा ऐ; कने जाह्लू अपणे दासे जो ग्लांदा, एह कम्म कर! तां सैह तिस कम्मे करदा ऐ ।”
\p
\v 10 एह सुणी नैं यीशु जो हैराणी होई, कने जेह्ड़ा तिसदे पचांह् ओआ दे थे तिन्हां नैं ग्लाया, “मैं तुहां नैं सच ग्लांदा कि मैं इस्राएले च भी ऐदेया वसुआस नी पाया ।
\v 11 कने मैं तुहां नैं ग्लांदा कि पूरव कने पशिचम ते मते माणु आई नैं अब्राहमे कने इसहाके कने याकूबे सौगी सुअर्गे दे राज्ज च बैगें ।
\v 12 अपर परमात्में दे राज्जे दी औलाद बाहर नैहरे च पाई दित्ती जांगी तित्थु रोणां कने दंदा दा पीणां होणां ।”
\v 13 ताह्लू यीशुयें सूबेदारे नैं ग्लाया, “जा, जिआं तेरा वसुआस ऐ तिआं तिज्जो तांई होयें ।” कने तिसदा दास तिसी बग्त ठीक होईया ।
\s मते बमारां जो ठीक करणां
\r ( मरकुस 1 : 29-34; लूका 4 : 38-41 )
\p
\v 14 यीशु जाह्लू पतरसे दे घरे आया, तां तिन्हीं तिसदिया ससु जो बुखार नैं बमार पैईयो दिख्या ।
\v 15 तिन्हीं तिसा दा हत्थ छूत्ता कने तिसा दा बुखार उतरी गैआ, कने सैह उठी नैं तिसदी सेवा करणां लग्गी ।
\v 16 जाह्लू संज होई ताह्लू सैह तिस अल्ल मतेआं लोकां जो लैई नैं आये जिन्हां च दुष्टआत्मां थियां कने तिन्हीं तिन्हां आत्मां जो अपणे वचने नैं कड्डी दित्ता; कने सारे बमारां जो ठीक कित्ता ।
\v 17 तांकि जेह्ड़ा वचन यशायाह भविष्यवक्तें ग्लाया था सैह पूरा होयें; तिन्हीं अप्पु पर अहां दियां कमजोरियां जो लैई लैआ कने म्हारी बमारियां जो चुकी लैआ ।
\s यीशु मसीह दा चेला बणने दी कीमत
\r ( लूका 9 : 57-62 )
\p
\v 18 यीशुयें जाह्लू अपणे चौं पास्सें ते माणुआं दी इक्क बड़ी भरी भीड़ दिखी तां झीला दे पारले पास्सें जो जाणे दा हुक्म दित्ता ।
\v 19 ताह्लू इक्क शास्त्रियें तिस अल्ल आई नैं तिस नैं ग्लाया, “हे गुरु, जित्थू कुत्थी तू जांगा, मैं तिज्जो पचांह् चली पोंगा ।”
\v 20 यीशुयें तिस नैं ग्लाया, “गीदड़ां दियां झोरी कने अम्बरे दे पंछियां दे अल्ले होंदे हन; अपर माणुये दे जागते तांई मुँड लकाणे दी भी जगाह नी ऐ ;
\v 21 इक्क होर चेलें तिस नैं ग्लाया, हे प्रभु मिन्जो पैहले जाणे दे कि अपणे बुड़े जो दबी ओयें ।”
\v 22 यीशुयें तिस नैं ग्लाया, “तू मिन्जो पचांह् चली पौ, कने मुड़देयां जो अपणे मुड़दे दबणां दैआ ।”
\s तफाने जो शांत करणां
\r ( मरकुस 4 : 35-41; लूका 8 : 22-25 )
\p
\v 23 जाह्लू सैह किस्तिया पर चढ़या, तां तिसदे चेले तिसदे पचांह् चली पै ।
\v 24 कने दिखा, झीला च इक्क देह्या बड़ा तूफ़ान आया कि किस्ती लेहरां नैं डूबणां लग्गी, कने यीशु सुतेया था ।
\v 25 ताह्लू चेलयां तिसदे बक्खे आई नैं तिसियो जगाया कने ग्लाया, “हे प्रभु अहां जो बचा, अहां मरी चलेयो हन ।”
\v 26 तिन्हीं तिन्हां नैं ग्लाया, “हे वेसुआसियो, क्जो डरा दे हन?” ताह्लू तिन्हीं उठी नैं तूफ़ाने कने पाणिये जो झिड़केया, कने सब किच्छ शांत होई गैआ ।
\v 27 कने सैह हैरान होई नैं ग्लाणां लग्गे, “एह केदेया माणु ऐ कि तूफ़ान कने पाणी भी इसदा हुक्म मनदे हन ।”
\s बुरिया आत्मां दे सतायेयो माणुआं जो ठीक करणां
\r ( मरकुस 5 : 1-20; लूका 8 : 26-39 )
\p
\v 28 जाह्लू सैह तिस पार गदरनियां दे देशे च पुज्जा, तां दो माणु जिन्हां च दुष्टआत्मां थियां कब्रां च रैंह्दे थे सैह तिसियो मिले । सैह इतणे खतरनाक थे कि तिस रस्ते च कोई नी जाई सकदा था ।
\v 29 तिन्हां डडी नैं ग्लाया, “हे परमात्में दे पुत्तर अहां दा तिज्जो नैं क्या कम्म? क्या तू बग्ते ते पैहले अहां जो दुख दैणे ऐत्थू आईआ ऐ ?
\v 30 तिन्हां ते थोड़िया दूरिया पर मते भरी सूअर चुगा दे थे ।
\v 31 दुष्टआत्मां तिस नैं एह ग्लाई नैं विणती कित्ती, जे तू अहां जो कडगा, तां इन्हां सूअरां च घल्ली दै ।
\v 32 तिन्हीं तिन्हां नैं ग्लाया, “जा!” कने सैह निकळी नैं सुअरां च बड़ियां कने दिखा सारे सूअर खड़िया भेठी ते रिड़की नैं पाणिये च जाई पैआ , कने डूबी मरया ।
\v 33 तिन्हां दे चरवाहे नठे, कने सैहरे च जाई नैं एह सारियां गल्लां कने जिन्हां च दुष्टआत्मां थियां तिन्हां दा सारा हाल सणांई दित्ता ।
\v 34 ताह्लू सारे सैहरे दे माणु यीशुयें नैं मिलणां चली आये, कने तिसियो दिखी नैं विणती कित्ती कि अहां दे लाक्के ते बाहर चली जा ।
\c 9
\s अधरंगे दे बमार माणुये जो ठीक करणां
\r ( मरकुस 2 : 1-12; लूका 5 : 17-26 )
\p
\v 1 भिरी सैह किस्तिया पर चढ़ी नैं पारले पास्सेयो चली गैआ, कने अपणे शैहरे च आया ।
\v 2 कने दिखा, मते माणु अधरगें दे इक्की बमारे जो मंजोलूये पर रखी नैं तिस अल्ल लैई आये । यीशुयें तिन्हां दा वसुआस दिखी नैं तिस अधरगें दे बमारे नैं ग्लाया, जागत, हौंसला रख; तेरे पाप माफ होये ।”
\v 3 इसा गल्ला पर केइआं शास्त्रियां सोचया, “एह तां परमात्में दी निंदा करा दा ।”
\v 4 यीशुयें तिन्हां दे मने दियां गल्लां जाणी नैं ग्लाया, “तुहां माणु अपणे अपणे मने च बुरा वचार क्जो करा दे हन?
\v 5 सोखा क्या ऐ, एह ग्लाणां, तेरे पाप माफ होये’ या एह ग्लाणां ‘उठ कने चल फिर ।”
\v 6 अपर इसतांई कि तुहां जाणी लैआ कि माणु दे पुत्तरे जो धरतिया पर पाप माफ करणे दा हक्क ऐ । ताह्लू तिन्हीं अधरगें दे बमारे नैं ग्लाया, “उठ अपणे मंजोलूये चुक, कने अपणे घरेयो चली जा ।”
\v 7 सैह उठी नैं अपणे घरेयो चली गैआ ।
\v 8 माणु एह दिखी नैं डरी गै कने परमात्में दी महिमा करणां लग्गे जिन्हीं माणुआं जो ऐदेया हक्क दित्या ऐ ।
\s मत्ती नांये दे माणुये जो सदणां
\r ( मरकुस 2 : 13-17; लूका 5 : 27-32 )
\p
\v 9 तित्थु ते गांह जाई नैं यीशुयें मत्ती नांये दे इक्की माणुये जो चुंगी लैणे दिया चौकिया पर बैठेयो दिख्या, यीशुयें तिस नैं ग्लाया, “मिन्जो पचांह् चली पौ । सैह उठी नैं तिसदे पचांह् चली पैआ ।
\v 10 जाह्लू सैह घरे च खाणां खाणां बैठया तां मते चुंगी लैणे आळे कने पापी आई नैं यीशु कने तिसदे चेलयां सौगी खाणां बैठे ।
\v 11 एह दिखी नैं फरीसियां तिसदे चेलयां नैं ग्लाया, “तुहां दा गुरु चुंगी लैणे आळेयां कने पापियां सौगी क्जो खांदा ऐ ?”
\v 12 एह सुणी नैं यीशुयें तिन्हां नैं ग्लाया, वैध भले चंगेया तांई नी अपर बमारां तांई जरूरी ऐ ।
\v 13 इसतांई तुहां जाई नैं इसदा मतलब सीखी लैआ; मैं बलिदान नी अपर दया चाहंदा । क्जोकि मैं धर्मियां जो नी, अपर पापियां जो सदणां आया ।”
\s व्रते दा सबाल
\r ( मरकुस 2 : 18-22; लूका 5 : 33-39 )
\p
\v 14 ताह्लू यूहन्ने दे चेलयां तिस अल्ल आई नैं ग्लाया, “क्या बजाह ऐ कि अहां कने फरीसी इतणां व्रत करदे हन, अपर तेरे चेले व्रत नी करदे?”
\v 15 यीशुयें तिन्हां नैं ग्लाया, क्या बराती जाह्लू तिकर लाड़ा तिन्हां सौगी ऐ, दुखी होई सकदे हन? अपर सैह दिन ओंगे जाह्लू लाड़ा तिन्हां ते लग्ग कित्ता जांगा, तिस बग्त सैह व्रत करगे ।
\v 16 नौये कपड़े दी कित्र छैकी करी कोई भी पराणे कपड़े च टल्लू नी लगांदा, क्जोकि सैह टल्लू तिस कपड़े ते सब कुच्छ खीज्जीं लैंदा ऐ, कने सैह होर जादा छकुई जांदा ऐ ।
\v 17 कने माणु नौआं अंगूरा दा रस पराणियां सराईयां च नी पांदे हन, क्जोकि देहया करणे ते सराईयां फटी जांदियां हन, कने अंगूरा दा रस निकळी जांदा ऐ कने सराईयां बर्बाद होई जादियां हन, अपर नौआं अंगूरा दा रस नौईयां सराईयां च पांदे हन, कने सैह दूनी च बची रैंह्दा ऐ ।’
\s मरियो कुड़ी कने बमार जणांस
\r ( मरकुस 5 : 21-43; लूका 8 : 40-56 )
\p
\v 18 सैह तिन्हां नैं एह गल्लां ग्ला ई दा था, कि दिखा, इक्की अधिकारियें आई नैं तिसियो प्रणांम कित्ता कने ग्लाया, मेरी कुड़ी हुण ई मरी ऐ, अपर चली नैं अपणां हत्थ तिसा पर रख, तां सैह जिंदी होई जांगी ।”
\v 19 यीशु उठी नैं अपणे चेलेयां सौगी तिस पचांह् चली पैआ ।
\v 20 कने दिखा, इक्की जणांसा जो बाराह सालां ते खून बैहणे दी बमारी थी तिन्नै पचांह् ते आई नैं तिस दे कपड़े दे पल्ले जो छूई लैआ ।
\v 21 क्जोकि सैह अपणे मने च सोचदी थी “जे मैं तिसदे कपड़े जो छूई लैंगी तां ठीक होई जांगी ।”
\v 22 यीशुयें मुढ़ी नैं तिसायो दिख्या कने ग्लाया, “कुड़ीये हौंसला रख; तेरे वसुआसें तिज्जो खरा कित्ता ऐ । सैह जणांस तिसी बग्त खरी होई गैई ।
\v 23 जाह्लू यीशु तिस अधिकारियें दे घरें पुज्जा, कने बंसरी बजाणे आळेयां कने भीड़ा जो रोळा मचांदे दिख्या,
\v 24 ताह्लू ग्लाया, “हटी जाआ कुड़ी मरियो नी, अपर सुतियो ऐ ।” इसा गल्ला सुणी नैं सैह तिस पर हंसणा लग्गे ।
\v 25 अपर जाह्लू भीड़ कड्डी दित्ती, तां तिन्हीं अंदर जाई नैं कुड़िया दा हत्थ पकड़ेया, कने सैह जिंदी होई गैई ।
\v 26 कने इसा गल्ला दी खबर तिस सारे देशे च फैली गैई ।
\s दो अन्ने माणुआं दियां अंखी ठीक करणां
\p
\v 27 जाह्लू यीशु तित्थु ते गांह गैआ, तां दो अन्ने तिसदे पचांह् जोरे नैं एह ग्लांदे चले, “हे दाऊद देया पुत्तरा अहां पर दया कर ।”
\v 28 जाह्लू सैह घरें पुज्जया, तां सैह अन्ने तिस अल्ल आये, कने यीशुयें तिन्हां ते पूछया, “क्या तुहां जो वसुआस ऐ कि मैं एह करी सकदा ऐ ?” तिन्हां तिस नैं ग्लाया, “हां प्रभु!”
\v 29 ताह्लू तिन्हीं तिन्हां दियां अंखी छूई नैं ग्लाया, तुहां दे वसुआसे मताबक तुहां तांई होयें ।”
\v 30 कने तिन्हां दियां अंखी खुली गैईयां । यीशुयें तिन्हां जो चेतावनी दैई नैं ग्लाया, चुकनै रैह्नेयों कि कुसियो इसा गल्ला दा पता नी लग्गें ।”
\v 31 अपर तिन्हां तित्थु ते निकळी नैं सारे देशे च तिसदा नां फैलाई दित्ता ।
\s इक्क जफे माणुये जो ठीक करणां
\p
\v 32 जाह्लू सैह बाहर जा दे थे, तां दिखा, माणु इक्की जफे जो जिस च दुष्टआत्मां थी, तिस अल्ल लैई आये;
\v 33 कने जाह्लू दुष्टआत्मां कड्डी दित्ती, तां जफा ग्लाणां लग्गा । इसा गल्ला पर भीड़ा हैरान होई नैं ग्लाया, “इस्राएले च इआं कदी भी नी दिख्या ।
\v 34 अपर फरीसियां ग्लाया, “एह तां दुष्टआत्मां दे सरदारे दिया मददा ते दुष्टआत्मां जो कडदा ऐ ।”
\s मजदूर थोड़े हन
\p
\v 35 यीशु सारे सैहरां कने ग्रां च घूमदा रैह्आ कने तिन्हां देयां आराधनालयां च शिक्षा दिंदा, कने परमात्में दे राज्ज दा सुसमाचार प्रचार करदा, कने हर तरांह दियां बमारियां कने कमजोरियां जो दूर करदा रैह्आ ।
\v 36 जाह्लू तिन्हीं भीड़ा जो दिख्या तां तिसियो लोकां पर तरस आया, क्जोकि सैह तिन्हां भेडां साइआं थे जिन्हां दा कोई रखवाळा नी होयें, सैह बैचेन कने भटकेयो थे ।
\v 37 ताह्लू तिन्हीं अपणे चेलयां नैं ग्लाया, “पके खेत तां मते हन अपर मजदूर थोड़े हन ।
\v 38 इसतांई खेत दे मालके नैं विणती करा कि सैह अपणे खेत बडणे तांई मजदूर घल्ली दे ।
\c 10
\s यीशु मसीह दे बारा चेले
\r ( मरकुस 3 : 13-19; लूका 6 : 12-16 )
\p
\v 1 भिरी तिन्हीं बाराह चेलयां जो अप्पु अल्ल सददी नैं, तिन्हां जो दुष्टआत्मां पर हक्क दित्ता कि तिन्हां जो कड्डी सकन कने हर तरांह दियां बमारियां कने हर तरांह दी कमजोरियां जो दूर करन ।
\v 2 इन्हां बाराह चेलयां दे नांअ एह हन पैहला शमौन, जेह्ड़ा पतरस नांये ते जाणेयां जांदा ऐ, कने तिसदा भाऊ अन्द्रियास कने जबदिये दा पुत्तर याकूब, कने तिसदा भाऊ यूहन्ना कने
\v 3 फिलिप्पुस, कने बरतुल्मै, थोमा कने चुंगी लैणे आळा मत्ती, हलफईये दा पुत्तर याकूब, कने तद्दै,
\v 4 शमौन कनानी, कने यहूदा इस्करियोती जिन्हीं यीशु जो पकड़ुआई भी दित्ता ।
\s बारां चेलयां दे सेवा दे कम्म
\r ( मरकुस 6 : 7-13; लूका 9 : 1-6; 10 : 4-12 )
\p
\v 5 इन्हां बाराहां जो यीशुयें एह हुक्म दैई नैं घल्लया, “गैर यहूदियां दे पास्से मत जांदे, कने सामरियां दे कुसी सैहरे दे अंदर मत जांदे ।
\v 6 अपर इस्राएल दे परवारे दियां गुआचिआं भेडां अल्ल जानेयों ।
\v 7 कने चलदे चलदे एह प्रचार करा; सुअर्ग दा राज्य नैड़े आई गैआ ऐ ।”
\v 8 बमारां जो ठीक करा; मरेयां जो जिंदेयां कने कोढ़ियां जो ठीक करा, दुष्टआत्मां कड्डा । तुहां मुफ्ते च पाया कने मुफ्ते च दैआ ।
\v 9 अपणेयां झोलूयां च ना तां सोना, कने ना तां धन दौलत, कने ना तां तांबा रखा;
\v 10 रस्ते तांई ना झोला रखा, ना दो कुरते, ना जूटे कने ना सोठी लैआ, क्जोकि मजदूरे जो तिसदा खाणां मिलणां चाइदा ।
\p
\v 11 जिस कुसी सैहरे या ग्रांऐ च जाआ, तित्थु पता करा कि तित्थु कुण कम्मे आळा माणु ऐ । कने जाह्लू तिकर औत्थू ते तुहां नी निकळण, तिस अल्ल ई रैह्आ ।
\v 12 घरे अंदर जांदे बग्त तिसियो आशीर्वाद दिनेयों ।
\v 13 जे तिस घरे दे माणु खरे होंगे तां तुहां दा आशीर्वाद तिन्हां पर पुज्जगा, अपर जे सैह खरे नी होन तां तुहां दा आशीर्वाद तुहां अल्ल वापस ओंगा ।
\v 14 जेह्ड़ा कोई तुहां जो स्वकार नी करें कने तुहां दियां गल्लां नी सुणे, तिस घरे या तिस सैहरे ते निकळदे ई अपणे पैरां दी धूड़ी झाड़ी दैआ ।
\v 15 मैं तुहां नैं सच ग्लांदा कि न्याय दे दिन तिस सैहरे दी हालता ते सदोम कने अमोरा दे देशे दी हालत जादा सेहणे जोग्गी होणी ऐ ।
\s ओणे आळा संकट
\r ( मरकुस 13 : 9-13; लूका 21 : 12-17 )
\p
\v 16 दिखा, मैं तुहां जो भेडां साइआं भेड़ियां दे बीच घल्लदा इसतांई सर्पां साइआं अक्लमंद कने कबूतरां साइआं भोळे बणां ।
\v 17 अपर लोकां ते चुकनै रैह्आ, क्जोकि सैह तुहां जो महासभां दे हुआले करगे, कने अपणी पंचायतां च तुहां जो कोड़े मारगे ।
\v 18 तुहां मिन्जो तांई हाकमां कने राजेयां साइआं तिन्हां पर, कने गैर - यहूदियां पर गवाह होणे तांई पुज्जाये जांगे ।
\v 19 जाह्लू सैह तुहां जो पकड़ुआंगे तां एह चिंता मत करदे कि अहां किआं क्या ग्लांगे क्जोकि जेह्ड़ा कुच्छ तुहां जो ग्लाणां हुंगा, सैह तिसी बग्त तुहां जो दस्सी दित्ता जांगा ।
\v 20 क्जोकि ग्लाणे आळे तुहां नी हन, अपर तुहां दे पिता दा आत्मां तुहां च ग्लांदा ऐ ।
\p
\v 21 भाऊ भाऊये जो कने पिता जागते जो मारणे तांई हुआले करगे, कने बच्चे माऊ बुड़े दे वरखलाफ च उठी नैं तिन्हां जो मरवाई दैणां ।
\v 22 मेरे नांये दिया बजाह ते सारेयां लोकां तुहां नैं बैर रखणां, अपर जेह्ड़ा आखरी तिकर सबर करगा तिसदा उद्धार होणां ऐ ।
\v 23 जाह्लू सैह तुहां जो इक्की सैहरे च सतांगे, तां दूये जो नठी जानेयों । मैं तुहां नैं सच ग्लांदा, जाह्लू तिकर तुहां इस्राएले दे सारेयां सैहरां च नी घूमी लैंगे तां माणुये दा पुत्तर आई जांगा ।
\p
\v 24 चेला अपणे गुरु ते बडा नी हुंदा कने ना दास अपणे मालके ते ।
\v 25 चेले दा गुरु दे, कने दासे दा मालके बराबर होणां ई काफी ऐ । जाह्लू तिन्हां घरे दे मालके जो सैतान ग्लाया तां तिसदे घरे आळेयां जो क्या कुच्छ नी ग्लांगे ।
\s परमात्में ते डरा?
\r ( लूका 12 : 2-7 )
\p
\v 26 इसतांई माणुआं ते मत डरदे; क्जोकि कुच्छ ढक्या नी जेह्ड़ा खोलया नी जांगा, कने ना कुच्छ छूपेया ऐ जेह्ड़ा जाणेयां नी जांगा ।
\v 27 जेह्ड़ा मैं तुहां नैं नैहरे च ग्लांदा, तिसियो तुहां लौई च ग्ला; कने जेह्ड़ा कनांं कनं सुणदे हन, तिसियो छती पर चढ़ी नैं प्रचार करा ।
\v 28 जेह्ड़े शरीरे जो मारदे हन, अपर आत्मां जो मारी नी सकदे, तिन्हां ते मत डरदे; अपर तिस ते डरा, जेह्ड़ा आत्मां कने शरीर दूनी जो नरके च नाश करी सकदा ऐ ।
\v 29 क्या पैसयां च दो चिड़ियां नी बिकदियां? तमी तुहां दे पिता दी मरजिया बगैर तिन्हां च इक्क भी जमीना पर नी पैई सकदी ।
\v 30 तुहां दे मुँडे दे बाल सारे गिणेयों हन ।
\v 31 इसतांई डरा मत; तुहां मत्तियां चिड़ियां ते बधी नैं हन ।
\s यीशु मसीह जो मना चाऐ मत मना
\r ( लूका 12 : 8,9 )
\p
\v 32 जेह्ड़ा कोई माणुआं सामणे मिन्जो मनी लेंगा, तिसियो मैं भी अपणे सुअर्गीय पिता दे समाणे मनी लैणां ऐ ।
\v 33 अपर जेह्ड़ा कोई माणुआं दे सामणे मिन्जो नी मनगा, तिसियो मैं भी अपणे सुअर्गीय पिता दे सामणे नी मनणां ।
\s यीशु मसीह दे ओणे दा सबूत
\r ( लूका 12 : 51-53; 14 : 26,27 )
\p
\v 34 एह मत समझा कि मैं धरतिया पर मेल मिलाप कराणां आया ऐ; मैं मेल मिलाप कराणे नी आया; अपर तलवार चलुआणे आया ।
\v 35 मैं तां आया ऐ कि माणु जो तिसदे बुड़े ते, कने कुड़िया जो तिसा दिया माऊ ते, कने नुआ जो तिसा दिया सस्सु ते लग्ग करी दयां,
\v 36 माणुये दे बैरी तिसदे घरे ई दे माणु होणे ।
\p
\v 37 जेह्ड़ा माऊ या बुड़े जो मिन्जो ते जादा प्यारा जाणदा ऐ, सैह मिन्जो जोग्गा नी, कने जेह्ड़ा जागते या कुड़िया जो मिन्जो ते जादा प्यारा जाणदा ऐ, सैह मिन्जो जोग्गा नी;
\v 38 कने जेह्ड़ा अपणिया सूलिया लैई नैं मिन्जो पचांह् नी चले सैह भी मिन्जो जोग्गा नी ।
\v 39 जेह्ड़ा अपणियां जान्नी बचांदा ऐ, सैह तिसायो गुआंगा; कने जेह्ड़ा मेरिया बजाह ते अपणियां जान्नी गुआंदा ऐ सैह तिसायो पांदा ऐ ।
\s ईनाम
\r ( मरकुस 9 : 41 )
\p
\v 40 जेह्ड़ा तुहां जो ग्रहण करदा ऐ, सैह मिन्जो ग्रहण करदा ऐ; कने जेह्ड़ा मिन्जो ग्रहण करदा ऐ, सैह मेरे घल्लणे आळे जो ग्रहण करदा ऐ ।
\v 41 जेह्ड़ा भविष्यवक्ता जो भविष्यवक्ता जाणी नैं ग्रहण करें, सैह भविष्यवक्ता दा बदला पांगा; कने जेह्ड़ा धर्मी जो धर्मी जाणी नैं ग्रहण करें, सैह धर्मी दा बदला पांगा ।
\v 42 जेह्ड़ा कोई इन्हां छोटेयां च इक्की जो मेरा चेला जाणी नैं सिर्फ इक्क ग्लास ठंडा पाणी पिलां, तां मैं तुहां नैं सच ग्लांदा, सैह कुसा तरीके नैं अपणे इनामे नी गुआई सकदे ।”
\c 11
\s यीशु मसीह कने यूहन्ना बपतिस्मा दैणे आळा
\r ( लूका 7 : 18-35 )
\p
\v 1 जाह्लू यीशु अपणे बाराह चेलयां जो हुक्म दैई बैठा, तां सैह तिन्हां दे सैहरे च शिक्षा कने प्रचार करणे जो तित्थु ते चली गैआ ।
\v 2 यूहन्ने जेला च मसीह दे कम्मा दी खबर सुणी कने अपणे चेलयां जो तिस अल्ल एह पूछणां घल्लया ऐ,
\v 3 क्या ओणे आळा तू ई ऐ, या अहां कुसी दूये दा इन्तजार करन ।
\v 4 यीशुयें जबाब दित्ता, “जेह्ड़ा कुच्छ तुहां सुणां दे हन कने दिखा दे हन, सैह सब जाई नैं यूहन्ने जो दस्सी दैआ,
\v 5 कि अन्ने दिखदे हन कने लंगड़े हंडदे फिरदे हन, कोढ़ी ठीक होंदे हन कने टोणें सुणदे हन, मुड़दे जिंदे होंदे हन, कने गरीबां जो सुसमाचार सणांदे हन ।
\v 6 कने धन हन सैह, जेह्ड़े मेरिया बजाह ते ठोकर नी खांदे ।”
\p
\v 7 जाह्लू सैह तित्थु ते चली पै, तां यीशु यूहन्ना दे बारे च लोकां नैं ग्लांणा लग्गा, “तुहां बणे च क्या दिखणां गैयो थे? क्या हौआ नैं हिलदियां कंडे आळियां झाड़ियां जो?
\v 8 भिरी तुहां क्या दिखणां गैयो थे” क्या नरम कपड़े लायो माणुये जो, सुणां जेह्ड़े नरम कपड़े लांदे हन, सैह मेहलां च रैंह्दे हन ।
\v 9 तां भिरी क्जो गैयो थे? क्या कुसी भविष्यवक्ता जो दिखणे जो, हां मैं तुहां नैं ग्लांदा कि भविष्यवक्ता ते भी बडे जो ।
\v 10 एह सैई ऐ जिसदे बारे च लिख्या ऐ :
\q 'दिख मैं अपणे दूते जो तिज्जो गांह घल्लदा जेह्ड़ा तिज्जो गांह तेरा रस्ता त्यार करगा ।’
\p
\v 11 मै तुहां नैं सच ग्लांदा कि जेह्ड़े जणांसा ते जम्मेयो हन, तिन्हां च यूहन्ना बपतिस्मा दैणे आळे ते कोई बडा नी होया; अपर जेह्ड़ा सुअर्ग दे राज्जे च लोक्के ते लोक्का ऐ सैह तिसते भी बडा ऐ ।
\v 12 यूहन्ना बपतिस्मा दैणे आळे दे दिना च अल्ली तिकर सुअर्गे दे राज्जे च पूरिया शक्तिया नैं प्रवेश हुंदा रैह्आ ऐ, कने जेह्ड़े ताकतवर हन तिसियो खोई लेंदे हन ।
\v 13 यूहन्ने तिकर सारे भविष्यवक्ता कने नियम भविष्यवाणी करदे रैह् ।
\v 14 कने चाहंदे हन तां इसा गल्ला जो मना कि एलिय्याह जेह्ड़ा ओणे आळा था, सैह ऐही ऐ ।
\v 15 जिन्हां अल्ल कनं होन सैह कनां खोली सुणी लैन ।
\p
\v 16 मैं इस बग्ते दे लोकां दी तुलना कुस नैं करें? सैह तिन्हां बच्चेयां साइआं हन, जेह्ड़ा बाजारां च बैई नैं इक्की दूये जो डडी नैं ग्लांदे हन;
\v 17 अहां तुहां तांई बंसरी बजाई अपर तुहां नी नच्चे; अहां रोण पीटण पाया, कने तुहां छाती नी पीटी ।’
\v 18 क्जोकि ना यूहन्ना खांदा आया कने ना पींदा, कने सैह ग्लांदा ऐ, तिस च दुष्टआत्मां ऐ ।’
\v 19 माणु दा पुत्तर खांदा पींदा आया, कने सैह ग्लांदा ऐ, दिखा, पेटू कने पियक्कड़ माणु चुंगी लैणे आळेयां कने पापियां दा साथी! अपर ज्ञान अपणे कम्मा ते सच्चा ठेहराया गैआ ऐ ।
\s वेवसुआसे पर हाय
\r ( लूका 10 : 13-15 )
\p
\v 20 ताह्लू सैह तिन्हां सैहरां जो फटकार दैणां लग्गा जिन्हां च तिन्हीं मत्ते सामर्थी दे कम्म कित्तेयो थे, क्जोकि तिन्हां अपणां मन नी बदलेया था ।
\v 21 “हाय खुराजीन! हाय बैतसदा! जेह्ड़ा सामर्थी दे कम्म तुहां च कित्ते गैयो हन, जे सैह सूर कने सैदा च कित्ते जांदे, तां सैह टाटा उढी नैं, कने धूड़ी च बैई नैं, सैह काह्लू दे मनां बदली लैंदे ।
\v 22 अपर मैं तुहां नैं सच ग्लांदा कि न्याय दे दिन तुहां दी हालता ते सूर कने सैदा दी हालत जादा सहणे जोग्गी होणी ऐ ।
\v 23 हे कफरनहूम सैहर, क्या तू सुअर्गे तिकर ऊचा कित्ता जांगा? तू तां अधोलोक तिकर थलै जांगा! जाह्लू सामर्थी दे कम्म तिज्जो च कित्ते गै, जे सदोमे च कित्ते जांदे, तां सैह अज्जे तिकर बणेयां रैंह्दा ।
\v 24 अपर मैं तुहां नैं ग्लांदा कि न्याय दे दिन तेरी हालता ते सदोमे दी हालत जादा सहणे जोग्गी होणी ऐ ।”
\s बोझे नैं दबूयो लोकां तांई अराम
\r ( लूका 7 : 18-35 )
\p
\v 25 तिस बग्त यीशुयें ग्लाया, “हे पिता, सुअर्ग कने धरती दे प्रभु, मैं तेरा धन्यावाद करदा कि तैं इन्हां गल्लां जो ज्ञानियां कने समझदारां ते छूपाई रखया, कने जागतां पर प्रकट कित्ता ऐ ।
\v 26 हां, हे पिता, क्जोकि तिज्जो ऐही अच्छा लगया ।
\v 27 मेरे पितें मिन्जो सारा कुच्छ सौंपेया ऐ; होर कोई पुत्तरे जो नी जाणदा, सिर्फ पिता; होर कोई पिता जो नी जाणदा, सिर्फ पुतर; कने सैह जिस पर पुत्तर तिसियो प्रकट करणां चाहे ।
\p
\v 28 हे सारे मेहणत करणे आळेयो कने बोझे नैं दबूयो लोको, मिन्जो अल्ल ओआ; मैं तुहां जो अराम दिंगा ।
\v 29 मेरा जुगंला अपणे उपर चुकी लैआ, कने मिन्जो ते सिखा; क्जोकि मैं नम्र कने मन च दीन कने तुहां अपणे मने च अराम पांगे ।
\v 30 क्जोकि मेरा जुंगला सेहणे आळा कने मेरा बोझ हल्का ऐ ।
\c 12
\s सब्त दा प्रभु
\r ( मरकुस 2 : 23-28; लूका 6 : 1-5 )
\p
\v 1 तिस बग्त यीशु सब्त दे दिन खेतां च होई नैं जा दा था, कने तिसदेयां चेलयां जो भूख लग्गी तां सैह सिलेयां तोड़ी तोड़ी नैं खाणां लग्गे ।
\v 2 फरीसियां एह दिखी नैं तिस नैं ग्लाया, “दिख तेरे चेले सैह कम्म करा दे हन, जेह्ड़ा सब्त दे दिन करणां ठीक नी ।”
\v 3 तिन्हीं तिन्हां नैं ग्लाया, “क्या तुहां नी पढ़या, कि दाऊदें, जाह्लू सैह कने तिसदे साथियां जो भूख लग्गी तां क्या कित्ता?
\v 4 सैह किआं परमात्में दे घरे च गैआ, कने चढ़ावे दियां रोटियां खादियां, जिन्हां जो खाणां तां तिसियो कने तिसदे साथियां जो अपर सिर्फ याजकां जो ठीक था?
\v 5 या क्या तुहां नियमे च नी पढ़ेया कि याजक सब्त दे दिन मंदरे च सब्त दे दिन दी बिधि जो तोड़णे पर भी बेकसूर रैंह्दे हन?
\v 6 अपर मैं तुहां नैं ग्लांदा कि ऐत्थू सैह ऐ जेह्ड़ा मंदरे ते भी बडा ऐ ।
\v 7 जे तुहां इसदा मतलब जाणदे, कि ’मैं दया ते खुश हुंदा बलिदान ते नी, तां तुहां भी बेकसूरे जो दोषी नी ठेहरांदे ।
\v 8 माणु दा पुत्तर यीशु तां सब्त दे दिने दा भी प्रभु ऐ ।”
\s सूके हत्थ आळे माणु जो ठीक करणां
\r ( मरकुस 3 :1-6; लूका 6 : 6-11 )
\p
\v 9 तित्थु ते चली नैं सैह तिन्हां दे आराधनालय च आया ।
\v 10 तित्थु इक्क माणु था, जिसदा हत्थ सूक्या था । तिन्हां यीशु पर दोष लगाणे तांई तिसते पूछया, “क्या सब्त दे दिने कुसी जो ठीक करणां ठीक ऐ ।”
\v 11 तिन्हीं तिन्हां ते पूछया, “तुहां च ऐदेया कुण ऐ जिसदी इक्क ई भेड होयें, कने सैह सब्त दे दिन गड्डे च पैई जां, तां तिसियो पकड़ी नैं ना कड्डें?
\v 12 खरे माणु दा मूल भेडा ते कितणां बधी नैं ऐ इसतांई सब्त दे दिन भलाई करणां ठीक ऐ ।
\v 13 ताह्लू तिन्हीं तिस माणुयें नैं ग्लाया, “अपणे हत्थे गांह कर ।” तिन्हीं गांह कित्ता, कने तिसदा हत्थ दूये हत्थे साइआं खरा होई गैआ ।
\v 14 ताह्लू फरीसियां बाहर जाई नैं तिसदे वरखलाफ च स्कीम बणांंई कि तिसियो किआं खत्म करन ।
\s परमात्में दा चुणेया दास
\p
\v 15 एह जाणी नैं यीशु तित्थु ते चली गैआ । कने मते सारे माणु तिसदे पचांह् चली पै, कने तिन्हीं सबना जो ठीक कित्ता,
\v 16 कने तिन्हां जो समझाया कि मेरे बारे च मत दस्सदे,
\v 17 तांकि जेह्ड़ा वचन यशायाह भविष्यवक्ता ग्लाया था, सैह पूरा होया,
\p
\v 18 दिखा, एह मेरा सेवक ऐ, जिसियो मैं चुणेया ऐ; मेरा प्यारा, जिसते मेरा मन खुश ऐ, मैं अपणी आत्मां तिस पर पाणी ऐ, कने इन्हां गैर यहूदियां जो न्याय दा समाचार दैणां ।
\q
\v 19 सैह ना झगड़ा करगा, कने ना धूम मचांगा. कने ना बाजारां च कोई तिसदी उआज सुणगा ।
\q
\v 20 जाह्लू तिकर सैह न्याय दी जीत ना करें सैह कुचलियां कंडे आळियां झाडियां जो नी तोड़गा, ना धूआं दिंदी होई बत्ती जो बजांगा |
\q
\v 21 कने गैर - यहूदियां तिसदे नांये पर आस रखणी ऐ ।”
\s यीशु मसीह कने बालजबूल सैतान
\r ( मरकुस 3 : 20-30; लूका 11 : 14-23 )
\p
\v 22 ताह्लू माणु इक्क अन्ने जफे जो जिस च दुष्टआत्मां थी, तिस अल्ल लैई आये; कने तिन्हीं तिसियो खरा कित्ता, कने सैह ग्लाणां कने दिखणां लग्गी पैआ ।
\v 23 एह सब दिखी करी सारे माणु हैराण होई नैं ग्लाणां लग्गे, “क्या एह दाऊदे दी औलाद ऐ ।
\v 24 अपर फरीसी माणु एह सुणी नैं ग्लाणां लग्गे, “एह दुष्टआत्मां दे अधिकारी बालजबूल सैताने दिया मददता दे बगैर दुष्टआत्मां जो नी कड्डी सकदा ।”
\v 25 तिन्हीं तिन्हां दे मने दी गल्ल जाणी नैं तिन्हां नैं ग्लाया, जिस कुसी दा परमात्में दे राज्जे च बैर होई जां तां सैह उजड़ी जांदा ऐ; कने कोई सैहर या परवार जिस च बैर हुंदा ऐ, टिक्की नी सकदा ।
\v 26 कने जे सैतान ई सैतान जो कड्डें तां सैह अपणां ई दुश्मण होई जांदा ऐ; भिरी तिसदा राज्ज किआं बणी रैंह्गा ।
\v 27 खरा, जे मैं सैताने दिया मददता ते दुष्टआत्मां जो कड्डदा ऐ, तां तुहां दे वंश कुसदी मददता ते कड्डदे हन? इसतांई सैह ई तुहां दा न्याय करगे ।
\v 28 अपर जे मैं परमात्में दी आत्मां दिया मददता ते दुष्टआत्मां जो कड्डदा ऐ, तां परमात्में दा राज्ज तुहां अल्ल आई पुज्जया ऐ ।
\v 29 किआं कोई माणु कुसी ताकतवरे दे घरें बड़ी नैं तिसदा समान चोरी करी सकदा ऐ जाह्लू तिकर कि पैहले सैह तिस ताकतवरे जो ना बन्नी लें? कने ताह्लू सैह तिसदे घरे लूटी लैंगा ।
\v 30 जेह्ड़ा मिन्जो सौगी नी सैह मेरे वरखलाफ ऐ, कने जेह्ड़ा मिन्जो सौगी नी विणदा सैह रंगाड़दा ऐ ।
\v 31 इसतांई मैं तुहां नैं ग्लांदा कि माणु दा सब तरांह दा पाप कने निंदा माफ कित्ती जांगी अपर पवित्र आत्मां दी निंदा माफ नी कित्ती जाणी ।
\v 32 जेह्ड़ा कोई माणु दे पुत्तर दे वरखलाफ कोई गल्ल ग्लांगा, तिसदा एह अपराध माफ कित्ता जांगा, अपर जेह्ड़ा कोई पवित्र आत्मां दे वरखलाफ कुच्छ ग्लांगा, तिसदा अपराध ना तां इस लोक च कने ना परलोक च माफ कित्ता जाणां ऐ ।
\s रूख कने तिसदा फळ
\r ( लूका 6 : 43-45 )
\p
\v 33 जे रूखे जो खरा ग्लांदे हन, तां तिसदे फळे जो भी खरा ग्ला, या रुखे जो निकम्मा ग्लांदे हन, तां तिसदे फळे जो भी निकम्मा ग्ला; क्जोकि रूखे दी पणछैण तिसदे फळे ते ई होंदी ऐ ।
\v 34 हे सर्पां दे बच्चेयो, तुहां बुरे होई नैं किआं खरियां गल्लां ग्लाई सकदे हन, क्जोकि जेह्ड़ा मने च भरौया ऐ, सैई मुँमे पर ओंदा ऐ ।
\v 35 खरा माणु मने दे खरे भंडार ते खरियां गल्लां कडदा ऐ, कने बुरा माणु बुरे भंडारे ते बुरिआं गल्लां कडदा ऐ ।
\v 36 कने मैं तुहां नैं सच ग्लांदा कि जेह्ड़ियां जेह्ड़ियां निकम्मियां गल्लां माणु ग्लांगे, न्याय दे दिन सैह हर इक्क तिसा गल्ला दा लेखा दिंगे ।
\v 37 क्जोकि तू अपणियां गल्लां दिया बजाह ते बेकसूर, कने अपणियां गल्लां दिया बजाह ते अपराधी ठेहराया जाणां ऐ ।
\s सुअर्गीय नशाणे दी मांग
\r ( मरकुस 8 : 11,12; लूका 11 : 29-32 )
\p
\v 38 इसा गल्ला पर कुच्छ शास्त्रियां कने फरीसियां तिस नैं ग्लाया, “हे गुरु अहां तिज्जो ते इक्क नशाण दिखणां चाहंदे हन ।
\v 39 तिन्हीं तिन्हां जो जबाब दित्ता, “इस युग दे बुरे कने व्यभिचारी माणु नशाण तोपदे हन, अपर योना भविष्यवक्ता दे नशाणे जो छडडी कोई होर नशाण तिन्हां जो नी दित्ता जाणां ।
\v 40 योना तीन रात दिन पाणियें दे जीवे दे पेट च रैह्आ तिआं ई माणुये दा पुत्तर तीन रात दिन धरतिया दे अंदर रैंह्गा ।
\v 41 नीनवे दे माणु न्याय दे दिन इस युग दे लोकां दे सौगी उठी नैं तिन्हां जो अपराधी ठेहरागें, क्जोकि तिन्हां योना दा प्रचार सुणी नैं मन बदलेया; कने दिखा, ऐत्थू सैह ऐ जेह्ड़ा योने ते भी बडा ऐ ।
\v 42 दक्षिण देशे दी राणी न्याय आळे दिन इस युगे दे लोकां सौगी उठी नैं तिन्हां जो अपराधी ठेहरांगी, क्जोकि सैह सुलैमाने दा ज्ञान सुणने तांई धरतिया दे दूये बन्ने ते आईयो थी; कने दिखा, तित्थु सैह ऐ जेह्ड़ा सुलैमाने ते भी बडा ऐ ।
\s अधूरा सुधार मुसीबता दा घर
\r ( लूका 11 : 24-26 )
\p
\v 43 जाह्लू दुष्टआत्मां माणुये ते निकळी जांदी ऐ, तां सुनसाण जगाह पर अराम तोपदी फिरदी ऐ, अपर जगाह नी मिलदी ।
\v 44 ताह्लू ग्लांदी ऐ, “कि मैं अपणे तिस ई घरे च जित्थू ते निकळियो थी, वापस चली जाणां कने वापस जाई नैं तिसियो खाली कने साफ सुथरा कने सज्या सजाया पांदी ऐ ।
\v 45 ताह्लू सैह जाई नैं अप्पु ते भी बुरी सत आत्मां जो अप्पु सौगी लैई ओंदी ऐ, कने सैह तिस च समाई नैं तित्थु वास करदी ऐ, कने तिस माणुये दी पिछली हालत पैहले ते भी बुरी होई जांदी ऐ । इस युगे दे बुरे लोकां दी हालत भी ऐदेई ई होणी ऐ ।”
\s यीशु मसीह दी माँ कने भाऊ
\r ( मरकुस 3 : 31-35; लूका 8 : 19-21 )
\p
\v 46 जाह्लू सैह भीड़ा नैं गल्लां करा दा था, ताह्लू तिसदी मां कने भाऊ बाहर खड़ूत्यो थे कने तिस नैं मिलणां चाहंदे थे ।
\v 47 कुणकी यीशु नैं ग्लाया, “दिख तेरी मां कने तेरे भाऊ बाहर खड़ूत्यो हन, कने तिज्जो नैं गल्लां करणां चाहंदे हन ।”
\v 48 एह सुणी नैं तिन्हीं ग्लाणे आळे जो जबाब दित्ता, “कुण ऐ मेरी मां? कने कुण हन मेरे भाऊ ।”
\v 49 कने अपणे चेलयां दे पास्से अपणां हत्थ गांह करी नैं ग्लाणां लग्गा, “दिखा, मेरी मां कने मेरे भाऊ एह हन ।
\v 50 क्जोकि जेह्ड़ा कोई मेरे सुअर्गीय पिता दी इच्छा पर चलगा, सैई मेरा भाऊ, कने बैहण, कने मेरी मां हन ।
\c 13
\s बीई बाणे आळे दा उदारण
\r ( मरकुस 4 : 1-9; लूका 8 : 4-8 )
\p
\v 1 तिस दिन यीशु घरे ते निकळी नैं झीला दे कंडे जाई बैठा ।
\v 2 कने तिस अल्ल ऐदेई बडी भीड़ कट्ठरोई कि सैह किस्तिया पर चढ़ी गैआ, कने सारी भीड़ कंडे पर खड़ूतियो रैई ।
\v 3 कने तिन्हीं तिन्हां नैं उदारणां च मतिआं गल्लां ग्लाईयां, “इक्क बाणे आळा बीई बाणां निकळेया ।
\v 4 बांदे बग्त कुच्छ बीई बत्ता च पै कने पंछियां आई नैं तिन्हां जो चुगी लैआ ।
\v 5 कुच्छ बीई पथरीलिया जमीना पर पै, जित्थू तिन्हां जो मती कने डूगी चिक्क नी मिलणे दिया बजाह ते बीई तौले लूंगी पै ।
\v 6 अपर सूरज निकळणे दिया बजाह ते सैह फकोई गै, कने जड़ नी पकड़णे ते सूकी गै ।
\v 7 कुच्छ बीई झाड़ियां च पै कने झाड़ियां बधी नैं तिन्हां जो दबी दित्ता ।
\v 8 अपर कुच्छ बीई खरिया जमीना पर पै, कने फळ लैई आये, कोई सौ गुणां, कोई सठ गुणां, कने कोई तीई गुणां ।
\v 9 जिन्हां अल्ल कनं हन सैह कनां खोली सुणी लैन ।”
\s उदारणां दा मकसद
\r ( मरकुस 4 : 10-12; लूका 8 : 9-10 )
\p
\v 10 चेले तिस अल्ल आई करी ग्लाणां लग्गे, “तू लोकां नैं उदारणां च क्जो गल्ला करदा ऐ ?”
\v 11 तिन्हीं जबाब दित्ता, “तुहां जो सुअर्गे दे राज्जे दे भेदां दी समझ दित्तियो ऐ, अपर तिन्हां जो नी ।
\v 12 क्जोकि जिस अल्ल ऐ, तिसियो होर दित्ता जाणां, कने तिस अल्ल मता होई जाणां; अपर जिस अल्ल कुच्छ नी ऐ, तिसते जेह्ड़ा कुच्छ तिस अल्ल ऐ, सैह भी लैई लैणां ।
\v 13 मैं तिन्हां नैं उदारणां च इसतांई गल्लां करदा ऐ कि सैह दिखी करी भी नी दिखदे कने सुणी करी भी नी सुणदे, कने नी समझदे ।
\v 14 तिन्हां दे बारे च यशायाह दी एह भविष्यवाणी पूरी होंदी ऐ :
\q तुहां कनां ते तां सुणना, अपर समझणां नी ऐ; कने अखी ते तां दिखगे, अपर तुहां जो नी दुस्सगा ।
\q
\v 15 क्जोकि इन्हां लोकां दा मन मोटा होई गैआ ऐ, कने सैह कनां ते ऊचा सुणदे हन कने तिन्हां अपणियां अंखी बंद करी लियां हन; कुत्की इआं ना होये कि सैह अंखी नैं दिखन, कने कनां नैं सुणन कने मने नैं समझन, कने मनां बदलन, कने मैं तिन्हां जो ठीक करें ।’
\p
\v 16 अपर धन हन तुहां दियां अंखी जेह्ड़ियां दिखदियां हन; कने तुहां दे कनं कि सैह सुणदे हन ।
\v 17 क्जोकि मैं तुहां नैं सच ग्लांदा कि मते सारे भविष्यवक्तां कने धर्मियां चाया कि जेह्ड़ियां गल्लां तुहां दिखा करदे सैह भी दिखन, अपर सैह नी दिखी सके; कने जेह्ड़ियां गल्लां तुहां सुणदे सैह भी सुणन, अपर सैह नी सुणी सके ।
\s बीई बाणे आळे उदारणे दा मतलब
\r ( मरकुस 4 : 13-20; लूका 8 : 11-15 )
\p
\v 18 हुण तुहां बाणे आळे दे उदारणे दा मतलब सुणेया;
\v 19 जेह्ड़ा कोई परमात्में दे राज्जे दा वचन सुणी नैं नी समझदा, तिसदे मने च जेह्ड़ा कुच्छ बाया गैआ था, तिसियो सैह दुष्ट आई नैं खोई लैई जांदा ऐ । एह सैई ऐ, जेह्ड़ा रस्ते कंडे बाया गैआ था ।
\v 20 कने जेह्ड़ा पथरीलिया जमीना पर बाया, सैह एह ऐ, जेह्ड़ा वचन सुणी नैं ताह्लू ई खुशिया नैं मनी लैंदा ऐ ।
\v 21 अपर अप्पु च जड़ ना रखणे दिया बजाह ते सैह थोड़े ई दिना दा ऐ, कने जाह्लू वचने दिया बजाह ते क्लेश या झगड़ा हुंदा ऐ, तां झट ठोकर खांदा ऐ ।
\v 22 जेह्ड़ा झाड़ियां च बाया, सैह एह ऐ, जेह्ड़ा वचने जो सुणदा ऐ, अपर इस संसारे दी चिंता कने धन दौलता दा धोखा वचने जो दबी दिंदा ऐ, कने सैह फळदा नी ।
\v 23 जेह्ड़ा खरिया जमीना च बाया, सैह एह ऐ, जेह्ड़ा वचने जो सुणी नैं समझदा ऐ, कने सैह फळदा ऐ; कोई सौ गुणां; कोई सठ गुणां, कने कोई ती गुणां ।”
\s जंगली बीये दा उदारण
\p
\v 24 यीशुयें तिन्हां जो इक्क होर उदारण दित्ता; “सुअर्गे दा राज्ज तिस माणु साइआं ऐ जिन्हीं अपणे खेतां च खरा बीई बाया ।
\v 25 अपर जाह्लू लोक सुतेयो थे तां तिसदा दुश्मण आई नैं कणकां बीच जंगली बीई बाई नैं चली गैआ ।
\v 26 जाह्लू लूंग निकळी कने फसल निसरी, तां जंगली दाणे दे बूटे भी दुस्से ।
\v 27 इसा गल्ला पर घरे दे दासां आई नैं मालके नैं ग्लाया, हे मालक, क्या तैं अपणे खेतां च खरा बीई नी बाया था? भिरी जंगली दाणे दे बूटे तिस च कतांह ते आये?’
\v 28 तिन्हीं तिन्हां नैं ग्लाया, ‘एह कुस दुश्मणे दा कम्म ऐ ।’ दासां तिस नैं ग्लाया, ‘क्या तेरी इच्छा ऐ कि अहां जाई नैं तिन्हां जो बटीणी लैन?’
\v 29 तिन्हीं ग्लाया, ‘नी, देहया ना होये कि जंगली दाणे दे बूटेयां बटीणदे होये तुहां तिन्हां सौगी कणकां भी पुटी लैन ।
\v 30 बडणे तिकर दूनी जो इक्क सौगी बढ़ूणा दैआ, कने बडणे दे बग्त मैं बडणेआळेयां नैं ग्लांगा कि पैहले जंगली दाणे दे बूटेयां बटीणी नैं फूकणे तांई तिन्हां दे पूल्ले बन्नी लैआ, कने कणकां जो मेरे पेड़ूये च कट्ठेरा ।
\s राईया दे बीये दा उदारण
\r ( मरकुस 4 : 30-32; लूका 13 : 18-19 )
\p
\v 31 तिन्हीं तिन्हां जो इक्क होर उदारण दित्ता, “सुअर्गे दा राज्ज राई दे दाणे साइआं ऐ, जिन्हीं माणुयें लैई नैं अपणेयां खेतां च बाई दित्ता ।
\v 32 सैह सारे बीआं ते लोक्का तां हुंदा ऐ अपर जाह्लू बढोई जांदा ऐ ताह्लू सारे साग्ग पात ते बडा हुंदा ऐ; कने देहया रुख बणी जांदा कि अम्बरे दे पंछी आई नैं तिसदियां डालियां पर अपणां बसेरा करदे हन ।”
\s खमीरे दा उदारण
\r ( लूका 13 : 20,21 )
\p
\v 33 तिन्हीं इक्क होर उदारण तिन्हां जो सणांया, सुअर्गे दा राज्ज खमीरे साइआं ऐ जिस जो कुणकी जणांसा लैई नैं त्रै सेर आटे च मलाई दित्ता कने होंदे होंदे सैह सारा खमीर बणी गैआ ।”
\s उदारणां दा मतलब
\r ( मरकुस 4 : 33-34 )
\p
\v 34 एह सारियां गल्लां यीशुयें उदारणां च लोकां नैं ग्लाईयां, कने बिना उदारण सैह तिन्हां नैं कुच्छ नी ग्लांदा था
\v 35 कि जेह्ड़ा वचन भविष्यवक्तां ग्लाया था, सैह पूरा होया; मैं उदारण ग्लाणे जो अपणां मुँ खोलगा मैं तिन्हां गल्लां जो जेह्ड़ियां संसारे दी सृष्टिया ते छूपी रैईयां, प्रकट करगा ।”
\s जंगली बीये दे उदारणे दा मतलब
\p
\v 36 ताह्लू सैह भीड़ा जो छड्डी नैं घरे च आया, कने तिसदे चेले तिस अल्ल आई नैं ग्लाणां लग्गे, “खेतां दे जंगली बीये दा उदारण अहां जो समझाई दै ।”
\v 37 तिन्हीं तिन्हां जो जबाब दित्ता, “खरे बीये जो बाणेआळा माणु दा पुत्तर ऐ ।
\v 38 खेत संसार ऐ, खरा बीई परमात्में दे राज्जे दी औलाद, कने जंगली बीई दुष्ट दी औलाद ऐ ।
\v 39 जिन्हीं बैरियें तिसियो बाया सैह सैतान ऐ; कटणी संसारे दा अन्त ऐ, कने कटणे आळे सुअर्गदूत हन ।
\v 40 जिआं जे जंगली दाणे बटीणे कने फूकेयो जांदे हन तिआं ई संसारे दे अंत च होणां ।
\v 41 माणु दा पुत्तर अपणे सुअर्गदूतां जो घल्लगा, कने सैह परमात्में दे राज्जे च सारे ठोकरां दिया बजाहां जो कने कुकर्म करणे आळेयां जो किठ्ठा करगे,
\v 42 कने तिन्हां जो अग्गी दे कुंडे च पांगे, जित्थू रोणां कने दंद पिणां हुंगा ।
\v 43 तिस बग्त धर्मी अपणे पिता दे राज्जे च सूरजे साइआं चमकगे । जिन्हां दे कनं हन सैह कनां खोली सुणी लैन ।
\s छूपेयो खजाने दा उदारण
\p
\v 44 सुअर्गे दा राज्ज जमीना च छूपाई खजाने साइआं ऐ, जेह्ड़ी कुसकि माणुयें जो मिला कने खेते च छुपाई दित्ता, कने खुशिया दे मारे जाई नैं अपणां सब कुच्छ बेची दित्ता कने तिसा जमीना जो खरीदी लैआ ।
\s अनमोल मोतिये दा उदारण
\p
\v 45 भिरी सुअर्गे दा राज्ज इक्की व्यापारीये साइआं ऐ जेह्ड़ा सुच्चे मोतिआं दी तोपा च था ।
\v 46 जाह्लू तिसियो इक्क कीमती मोती मिलेया तां तिन्हीं जाई नैं अपणां सब कुच्छ बेची दित्ता कने तिसियो खरीदी लैआ ।
\s जाळे दा उदारण
\p
\v 47 भिरी सुअर्गे दा राज्ज तिस बडे जाळे साइआं ऐ जेह्ड़ा समंदर च पाया, कने हर किस्मां दियां मच्छियां जो कट्ठेरी लैई आया ।
\v 48 कने जाह्लू जाळ भरौईया, तां मछुआरे तिसियो कंडे पर खीजीं लैई आये, कने बैई नैं खरियां खरियां तां टोकरुये च कठ्ठेरियां कने खराब खराब सट्टी दित्तियां ।
\v 49 संसारे दे अंत च इआं ई होणां । सुअर्गदूतां आई नैं दुष्टां जो धर्मियां ते लग्ग करणां,
\v 50 कने तिन्हां जो अग्गी दे कुंडे च पाणां। जित्थू रोणां कने दंद पिणां ई होणां ।
\s पराणी कने नौईआ शिक्षा दी कीमत
\p
\v 51 “क्या तुहां एह गल्लां समझियां, तिन्हां तिस नैं ग्लाया, हां ।”
\v 52 तिन्हीं तिन्हां नैं ग्लाया, “इसतांई हर इक्क शास्त्री जेह्ड़ा सुअर्गे दे राज्जे दा चेला बणया ऐ, तिस घरे दे मालके साइआं ऐ जेह्ड़ा अपणे भंडारे ते नौईआं कने पराणियां चीज्जां कड्डदा ऐ ।”
\s नासरत सैहरे च यीशु मसीह दा अपमान
\r ( मरकुस 6 : 1-6; लूका 4 :16-30 )
\p
\v 53 जाह्लू यीशु सारे उदारण ग्लाई बैठा, तां तित्थु ते चली गैआ ।
\v 54 कने अपणे सैहरे च आई नैं तिन्हां दे आराधनालय च तिन्हां जो शिक्षा दैणां लग्गा कि सुणने आळे हैराण होई नैं ग्लाणे लग्गे, “इसियो एह ज्ञान कने सामर्थी दे कम्म कतांह ते मिलेयो ।
\v 55 क्या एह तरखाण मिस्त्रिये दा जागत नी ऐ? कने क्या इसदिया माऊ दा नां मरियम कने इसदे भाऊआं दे नां याकूब, यूसुफ, शमौन कने यहूदा नी ऐ?
\v 56 कने क्या इसदियां सारियां बैहणी अहां च नी रैंह्दियां? भिरी इसियो एह सब कतांह ते मिलेया?
\p
\v 57 इस तरीके नैं तिन्हां तिस दिया बजाह ते ठोकर खादी अपर यीशुयें तिन्हां नैं ग्लाया, “भविष्यवक्ता दा अपणे देस कने अपणे घरे जो छड्डी नैं कुत्थी अपमान नी हुंदा ।
\v 58 ”कने तिन्हीं तित्थु तिन्हां दे वेवसुआसे दिया बजाह ते मते सामर्थी दे कम्म नी कित्ते ।
\c 14
\s यूहन्ना बपतिस्मा दैणे आळे दी हत्या
\r ( मरकुस 6 : 14-29; लूका 9 : 7-9 )
\p
\v 1 तिस बग्त देशे दे चौथे हिस्से दे राजा हेरोदेशें यीशु दी चर्चा सुणी,
\v 2 कने अपणे दासां नैं ग्लाया, "एह यूहन्ना बपतिस्मा दैणे आळा ऐ ! सैह मरेयां ते जिंदा होई गैआ ऐ, इसतांई तिसते सामर्थी दे कम्म प्रकट होंदे हन ।
\p
\v 3 क्जोकि हेरोदेसें अपणे भाऊये फिलिप्पुसे दिया लाड़ी हेरोदियास दिया बजाह ते, यूहन्ने जो पकड़ी नैं बन्नया कने जेला च पाई दित्या था ।
\v 4 क्जोकि यूहन्ने तिस नैं ग्लाया था कि इसायो रखणां तिज्जो तांई ठीक नी ऐ ।
\v 5 इसतांई सैह तिसियो मारी दैणां चाहंदा था, अपर लोकां ते डरदा था क्जोकि सैह तिसियो भविष्यवक्ता मनदे थे ।
\p
\v 6 अपर जाह्लू हेरोदेसे दा जन्मदिन आया, तां हेरोदियासा दिया कुड़िया तौआरे च नाच दस्सी नैं हेरोदेस जो खुश कित्ता ।
\v 7 इसा गल्ला पर तिन्हीं कसम खाई नैं वचन दित्ता, "जेह्ड़ा कुच्छ तू मंगगी, मैं तिज्जो दिंगा ।"
\v 8 सैह अपणियां माऊ दे भकाणे पर ग्लाणां लग्गी, "यूहन्ना बपतिस्मा दैणेआळे दा मुँड थालिया च ऐत्थू ई मिन्जो तांई मंगवाई दै ।"
\v 9 राजा दुखी होया, अपर अपणी कसमा दिया कने सौगी बैठणे आळेयां दिया बजाह ते, हुक्म दित्ता कि दैई दित्ता जाये ।
\v 10 कने तिन्हीं जेला च सपाईयां जो घल्ली नैं यूहन्ने दा मुँड बडाई दित्ता;
\p
\v 11 कने तिसदा मुँड थालिया च लंदा कने कुड़िया जो दैई दित्ता, जिसियो सैह अपणियां माऊ अल्ल लैई गैई ।
\v 12 ताह्लू यूहन्ना दे चेले आये कने तिसदिया लाशा जो लैई जाई नैं दबी दित्ता, कने जाई नैं यीशु जो खबर दित्ती ।
\s पंज हजार माणुआं जो खुआणां
\r ( मरकुस 6 : 30-44; लूका 9 : 10-17; यूहन्ना 6 : 1-14 )
\p
\v 13 जाह्लू यीशुयें एह सुणया, तां सैह किस्तिया पर बैई नैं तित्थु ते लग्ग होई नैं सुनसाण जगाह जो चली गैआ । माणु एह सुणी नैं सैहरे सैहरे ते पैदल ई तिसदे पचांह् चली पै ।
\v 14 तिन्हीं निकळी नैं इक्क बडी भीड़ दिखी कने तिन्हां पर तरस खादा कने तिन्हां दे बमारां जो ठीक कित्ता ।
\p
\v 15 जाह्लू संज होई तां तिसदे चेलयां तिस अल्ल आई नैं ग्लाया, "एह सुनसाण जगाह ऐ कने देर ओआ दी ऐ; लोकां जो घल्ली दैआ कि सैह बस्तियां च जाई नैं अपणे तांई खाणां खरीदी लैन ।"
\v 16 अपर यीशुयें तिन्हां नैं ग्लाया, "इन्हां दा जाणां जरूरी नी! तुहां ई इन्हां जो खाणे जो दैआ ।
\v 17 तिन्हां तिस नैं ग्लाया, ऐत्थू अहां अल्ल पंज रोटियां कने दो मच्छियां जो छड्डी होर कुच्छ नी ऐ ।"
\v 18 यीशुयें ग्लाया, "तिन्हां जो मिन्जो अल्ल लैई ओआ ।
\v 19 ताह्लू तिन्हीं लोकां जो घाहे पर बैणे जो ग्लाया, कने तिन्हां पंज रोटियां कने दूँ मच्छियां जो लैआ, कने सुअर्गे दे पास्से दिखी नैं धन्यावाद कित्ता कने रोटियां तोड़ी तोड़ी नैं चेलयां जो दित्तियां, कने चेलयां लोकां जो ।
\v 20 जाह्लू सारे खाई नैं रज्जी गै, तां चेलयां बचेयो टुकड़ेयां नैं भरेयो बाराह टोकरू चुके ।
\v 21 कने खाणे आळेयां जणांसा कने जागतां जो छड्डी नैं पंज हजार मरदां दे करीब थे ।
\s यीशु मसीह दा पाणिये ऊपर चलणांं
\r ( मरकुस 6 : 45-52; यूहन्ना 6 : 15-21 )
\p
\v 22 तिन्हीं ताह्लू ई अपणे चेलयां जो किस्तिया पर चढ़णे तांई मजबूर कित्ता कि सैह तिसते पैहले पारले पास्सेयो चली जान, जाह्लू तिकर सैह लोकां जो घल्ली लैं ।
\v 23 सैह लोकां जो घल्ली नैं, प्रार्थना करणे जो लग्ग प्हाड़े पर चली गैआ; कने संजा सैह तित्थु किल्ला था ।
\v 24 तिस बग्त किस्ती झीला दे बीच लैहरां नैं डगमगा दी थी, क्जोकि हौआ सामणे दी थी ।
\v 25 कने यीशु आधिया राती दे बाद झीला पर चलदे चलदे तिन्हां अल्ल आया ।
\v 26 चेले तिसियो झीला पर चलदे होये दिखी नैं डरी गै । कने ग्लाणां लग्गे, "एह भूत ऐ ।" कने डरे दे मारे डडणा लग्गे ।
\v 27 यीशुयें ताह्लू ई तिन्हां नैं गल्लां कित्तियां कने ग्लाया, "हौंसला रक्खा । मैं ऐ डरा मत ।"
\v 28 पतरसें तिस जो जबाब दित्ता, "हे प्रभु जे तू ई ऐ, तां मिन्जो अप्पु अल्ल पाणिये पर चली नैं ओणे दा हुक्म दे ।"
\v 29 तिन्हीं ग्लाया, "आ" ताह्लू पतरस किस्तिया ते लौई नैं यीशु अल्ल जाणे जो पाणिये पर चलणां लग्गा ।
\v 30 अपर हौआ जो दिखी नैं डरी गैआ, कने जाह्लू डूबणां लग्गा तां डडी नैं ग्लाया, "हे प्रभु मिन्जो बचा ।"
\v 31 यीशुयें ताह्लू ई हत्थ बधाई नैं तिसियो थमी लैआ कने तिस नैं ग्लाया, "हे वेवसुआसी, तैं क्जो शक कित्ता?"
\v 32 जाह्लू सैह किस्तिया पर चढ़ी गै, तां हौआ रुकी गैई ।
\v 33 इसा गल्ला पर तिन्हां जेह्ड़े किस्तिया पर थे, तिसियो प्रणांम करी नैं ग्लाया, "सचमुच तू परमात्में दा पुत्तर ऐ ।
\s गन्नेसरते सैहरे च बमारां जो ठीक करणां
\r ( मरकुस 6 : 53-56 )
\p
\v 34 सैह पारले पास्सेयो लौई नैं गन्नेसरत सैहरे च पुज्जे ।
\v 35 तित्थु दे लोकां तिसियो पणछैणी लैआ कने अक्खे बक्खे दे सारे देशां च खबर घल्ली, कने सारे बमारां जो तिस अल्ल लैई आये ।
\v 36 कने तिस नैं विणती करणां लग्गे कि सैह तिन्हां जो अपणे कपड़े दे पल्लूये ई जो छूणा दैआ; कने जितणेयां तिसियो छूता, सैह ठीक होई गै ।
\c 15
\s रीति रुआजां जो मनणे दा सबाल
\r ( मरकुस 7 : 1-13 )
\p
\v 1 ताह्लू यरूशलेम ते कुच्छ फरीसी कने शास्त्री यीशु अल्ल आई नैं ग्लाणां लग्गे ।
\v 2 तेरे चेले पितरां दे रीति रुआजां जो क्जो टालदे हन, कि बगैर हत्थां धोतेयां रोटी खांदे हन?"
\v 3 तिन्हीं तिन्हां जो जबाब दित्ता, "तुहां भी अपणे रीति रुआजां दिया बजाह ते क्जो परमात्में दे हुक्म टालदे हन?
\v 4 क्जोकि परमात्में ग्लाया ऐ, अपणे बुड़े कने अपणियां माऊ दा आदर करणां, कने जेह्ड़ा कोई बुड़े या माऊ जो बुरा ग्लाये, सैह मारी दित्ता जाये ।'
\v 5 अपर तुहां ग्लांदे हन कि जे कोई अपणे बुड़े या माऊ नैं ग्लाये, 'जेह्ड़ा कुच्छ तिज्जो मिन्जो ते फायदा पुज्जी सकदा था, सैह परमात्में जो भेंट चढ़ी चुकियो'
\v 6 तां सैह अपणे बुड़े दा आदर ना करें, इआं ई तुहां अपणे रुआजे दिया बजाह ते परमात्में दा वचन टाली दित्ता ।
\v 7 हे बेईमानो, यशायाहें तुहां दे बारे च एह भविष्यवाणी ठीक ई कित्तियो ऐ :
\q
\v 8 एह माणु लबड़ां नैं तां मेरा आदर करदे हन. अपर तिन्हां दा मन मिन्जो ते दूर रैंह्दा ऐ ।
\q
\v 9 कने एह बेकार च मेरी भक्ति करदे हन, क्जोकि माणुआं दी विधियां जो धर्म दी शिक्षा करी नैं सखांदे हन ।
\s शुद्ध कने अशुद्ध करणे आळियां गल्लां
\r ( मरकुस 7 : 14-23 )
\p
\v 10 ताह्लू तिन्हीं लोकां जो अपणे अल्ल सददी नैं तिन्हां नैं ग्लाया, सुणां, कने समझा:
\v 11 जेह्ड़ा मुँमें च जांदा ऐ, सैह माणु जो बुरा नी करदा, अपर जेह्ड़ा मुँमें ते निकळदा ऐ, सैई माणु जो बुरा करदा ऐ ।"
\v 12 ताह्लू चेलयां आई नैं तिस नैं ग्लाया, "क्या तू जाणदा ऐ कि फरीसियां एह वचन सुणी नैं ठोकर खादी?"
\v 13 तिन्हीं जबाब दित्ता, हर रुख जेह्ड़ा मेरे सुअर्गीय पिता नैं नी लगाया, पूटेया जाणां ।
\v 14 तिन्हां जो जाणां दैआ; सैह अन्ने जो रस्ता दसणे आळे हन कने अन्ना जे अन्ने जो रस्ता दस्से. तां दोयो खड्डे च पोंगे ।"
\p
\v 15 एह सुणी नैं पतरसें तिस नैं ग्लाया, "एह उदारण अहां जो समझाई दैआ,
\v 16 तिन्हीं ग्लाया, "क्या तुहां भी अल्ली तिकर नासमझ हन?
\v 17 क्या तुहां नी जाणदे कि जेह्ड़ा कुच्छ मुँमे च जांदा सैह पेटे च पोंदा ऐ, कने संडास ते निकळी जांदा ऐ?
\v 18 अपर जेह्ड़ा कुच्छ् मुँमे ते निकळदा ऐ, सैह मने ते निकळदा ऐ, कने सैई माणुये जो बुरा करदा ऐ ।
\v 19 क्जोकि बुरे वचार, खून, परस्त्रीगमन, व्यभिचार, चोरी, झूठी गवाही कने निंदा मने ते निकळदी ऐ ।
\v 20 एह ई ऐ जेह्ड़ा माणुये जो बुरा करदी ऐ, अपर हत्थां बगैर धौतेयां खाणां खाणां माणुये जो बुरा नी करदा ।"
\s कनानी जाति दी जणांसा दा वसुआस
\r ( मरकुस 7 : 24-30 )
\p
\v 21 यीशु तित्थु ते निकळी नैं, सूर कने सैदा दे प्रदेशे दे पास्से चली गैआ ।
\v 22 तिस प्रदेश ते इक्क कनानी जणांस निकळी, कने डडी नैं ग्लाणां लग्गी, "हे प्रभु! दाऊदे दी औलाद, मिन्जो पर दया कर! मेरी कुड़िया जो दुष्टआत्मां बड़ी सता दी ऐ ।"
\v 23 अपर तिन्हीं तिसायो कुच्छ जबाब नी दित्ता । ताह्लू तिसदे चेलयां आई नैं तिस नैं विणती कित्ती, "इसायो घल्ली दै, क्जोकि सैह अहां दे पचांह् डडदी डडदी ओआ दी ऐ ।"
\v 24 तिन्हीं जबाब दित्ता, "इस्राएल दे परवारें दिया गुआचियां भेडां जो छड्डी मैं कुसी अल्ल नी घल्लया गैआ ।
\v 25 अपर सैह आई, कने यीशु जो प्रणांम करी नैं ग्लाणां लग्गी, हे प्रभु मेरी मदद कर ।"
\v 26 तिन्हीं जबाब दित्ता, जागतां दी रोटी लैई नैं कुत्तेयां दे गांह पाणा ठीक नी ।"
\v 27 तिन्नै ग्लाया, "सच ऐ प्रभु पर कुत्ते भी सैह चूरचार खांदे हन जेह्ड़ा तिन्हां दे मालकां दे मेजे ते पोंदे हन ।"
\v 28 इसा गल्ला पर यीशुयें तिस जो जबाब दित्ता, "हे कुड़िये तेरा वसुआस बड़ा ऐ । जिआं तू चाहंदी ऐ, तिज्जो तांई तिआं ई होयें ।" कने तिसा दी कुड़ी तिसी बग्त ठीक होई गैई ।
\s मते बमार माणुआं जो ठीक करणां
\p
\v 29 यीशु तित्थु ते गलीले दिया झीला अल्ल आया, कने प्हाड़े पर चढ़ी नैं बैई गैआ ।
\v 30 ताह्लू भीड़ा पर भीड़ा तिस अल्ल आई । सैह अपणे सौगी लंगड़े, अन्ने, जफे, टुंडे कने होर मतेआं जो तिस अल्ल लैई आये, कने तिन्हां तिसदेयां पैरां अल्ल लंदे, कने तिन्हीं तिन्हां जो ठीक कित्ता ।
\v 31 जाह्लू लोकां दिख्या कि जफे ग्लांदे, कने टुंडे ठीक होंदे, कने लंगड़े चलदे, कने अन्ने दिखदे हन तां हैरान होई नैं इस्राएले दे परमात्में दी बड़ाई कित्ती ।
\s चार हजार माणुआं जो खुआणां
\r ( मरकुस 8 : 1-10 )
\p
\v 32 यीशुयें अपणे चेलयां जो सद्या कने ग्लाया, "मिन्जो इसा भीड़ा पर तरस ओंदा ऐ, क्जोकि सैह त्रीं दिना ते मिन्जो सौगी हन कने तिन्हां अल्ल कुच्छ भी खाणे जो नी ऐ । मैं तिन्हां जो भूखे पेट नी घल्लणां चाहंदा, कुत्थी इआं ना होयें कि रस्ते च थकी नैं रैई जान ।"
\v 33 चेलयां तिस नैं ग्लाया, "अहां जो इस बणे च कतांह ते इतणियां रोटियां मिलगियां कि अहां इतणियां बडिया भीड़ा जो रज्जान?"
\v 34 यीशुयें तिन्हां ते पूछया, "तुहां अल्ल कितणियां रोटियां हन?" तिन्हां ग्लाया, सत, कने थोड़ी दियां लोक्कियां मच्छियां ।"
\v 35 ताह्लू तिन्हीं लोकां जो जमीना पर बैणे दा हुक्म दित्ता ।
\v 36 कने तिन्हां सत रोटियां जो कने मच्छियां जो लैआ, धन्यावाद करी नैं तोड़या, कने अपणे चेलयां जो दिंदा गैआ, कने चेले लोकां जो ।
\v 37 इआं ई सारे खाई नैं रज्जी गै कने चेलयां बचेयो टुकड़ेयां नैं भरेयो सत टोकरु चुके ।
\v 38 खाणे आळेयां च जणासां कने जागतां जो छड्डी नैं चार हजार मरद थे ।
\v 39 ताह्लू सैह भीड़ा जो घल्ली नैं किस्तिया पर चढ़ी गैआ, कने मगदन देशे दी सीमा च आया ।
\c 16
\s सुअर्गीय नशाणे दी मांग
\r ( मरकुस 8 : 11-13; लूका 12 : 54-56 )
\p
\v 1 फरिसियां कने सदूकिआं बक्खे आई नैं तिसियो परखणे तांई तिस नैं ग्लाया, अहां जो सुअर्गे दा कोई नशाण दस्स ।”
\v 2 तिन्हीं तिन्हां जो जबाब दित्ता, संजा जो तुहां ग्लांदे हन, मौसम छैल रैंह्गा, क्जोकि अम्बर लाल ऐ,
\v 3 कने भ्यागा जो ग्लांदे हन, अज्ज तूफान ओणां, क्जोकि अम्बर लाल कने धुधंला ऐ ।” तुहां अम्बरे दे लछणां दिखी नैं तिसदी जानकारी दैई सकदे हन, अपर बग्तां दे नशाणां दी जानकारी क्जो नी दस्सी सकदे?
\v 4 इस जुगे दे बुरे कने व्यभिचारी माणु नशाण तोपदे हन, अपर योना दे नशाणां जो छड्डी तिन्हां जो होर कोई नशाण नी दित्ता जाणां ।” कने सैह तिन्हां जो छड्डी नैं चली गैआ ।
\s फरीसियां कने सदूकियां दी शिक्षा दा खमीर
\r ( मरकुस 8 : 14-21 )
\p
\v 5 चेले झीला दे उस पारलें पास्सें पुज्जे, अपर सैह रोटियां लैणां भूली गैयो थे ।
\v 6 यीशुयें तिन्हां नैं ग्लाया, “दिखा, फरीसियां कने सदूकिआं दे खमीरे ते चुकनै रैह्नेयों ।”
\v 7 सैह अप्पु च वचार करणां लग्गे, “अहां रोटियां नी लंदियां, इसतांई सैह इआं ग्ला दा ऐ ।
\v 8 एह जाणी नैं, यीशुयें तिन्हां नैं ग्लाया, “हे वेवसुआसियो, तुहां अप्पु च क्जो वचार करा दे हन कि अहां अल्ल रोटियां नी हन ।
\v 9 क्या तुहां अल्ली तिकर नी समझे? क्या तुहां जो सैह पंज हजारां दियां पंज रोटियां याद नी हन, कने ना एह कि तुहां कितणे टोकरु चुकेयो थे ।
\v 10 कने ना सैह जेह्ड़ियां चौं हजारां दियां सत रोटियां, कने ना एह कि तुहां कितणे टोकरु चुकेयो थे ?
\v 11 तुहां क्जो नी समझदे कि मैं तुहां नैं रोटियां दे बारे च नी ग्लाया, अपर एह कि तुहां फरीसियां कने सदूकिआं दे खमीरे ते चुकनै रैह्नेयों ।”
\v 12 ताह्लू तिन्हां जो समझा च आया कि तिन्हीं रोटी दे खमीर ते नी, अपर फरीसियां कने सदूकिआं दिया शिक्षा ते चुकनै रैहणे जो ग्लाया था ।
\s पतरसे दा यीशु जो 'मसीह' स्वकार करणां
\r ( मरकुस 8 : 27-30; लूका 9 : 18-21 )
\p
\v 13 यीशु कैसरिया फलिप्पी दे प्रदेशे च आया कने अपणे चेलयां ते पूछणां लग्गा, माणु माणुये दे पुत्तर जो क्या ग्लादे हन?
\v 14 तिन्हां ग्लाया, कुच्छ तां यूहन्ना बपतिस्मा दैणे आळा ग्लांदे हन, कने कुच्छ एलिय्याह कने कुच्छ यिर्मयाह या भविष्यवक्ता च कोई इक्क ग्लांदे हन ।”
\v 15 तिन्हीं तिन्हां नैं ग्लाया, “अपर तुहां मिन्जो क्या ग्लांदे हन?”
\v 16 शमौन पतरसें जबाब दित्ता, तू जिंदे परमात्में दा पुत्तर ऐ ।”
\v 17 यीशुयें तिन्हां जो जबाब दित्ता, “हे शमौन, योना दे जागता, तू धन ऐ; क्जोकि मांस कने खून ते नी, अपर मेरे पितें जेह्ड़ा सुअर्गे च ऐ, एह गल्ल तिज्जो पर प्रकट कित्ती ऐ ।
\v 18 कने मैं भी तिज्जो नैं ग्लांदा कि तू पतरस ऐ, कने मैं इस पत्थरे पर अपणी कलेसिया बणांगा कने अधोलोक दे दुरआजे तिस पर प्रबल नी होंगे ।
\v 19 मैं तिज्जो सुअर्गे दे राज्जे दी चाबियां दिंगा: कने जे कुच्छ तू धरतिया पर बन्नणां, सैह सुअर्गे च बन्नेया जाणां; कने जेह्ड़ा कुच्छ तू धरतिया पर खोलणां, सैह सुअर्गे च खुलणां ।”]
\v 20 ताह्लू तिन्हीं चेलयां जो चेतावणी दित्ती कि कुस नैं मत ग्लाणां कि मैं मसीह ऐ ।
\s अपणियां मौती दी भविष्यवाणी
\r ( मरकुस 8 : 31-33; लूका 9 : 22 )
\p
\v 21 तिस बग्ते ते यीशु अपणे चेलयां जो दस्सणां लग्गा, “जरूरी ऐ कि मैं यरूशलेम जो जां कने स्याणेयां दे प्रधान याजकां, कने शास्त्रियां दे हत्थ ते बड़े दुख उठां; कने मारी दित्ता जां; कने त्रीये दिने जिंदा होई जां ।”
\v 22 इसा गल्ला पर पतरस तिसियो लग्ग लैई जाई नैं झिड़कणां लग्गा, “हे प्रभु, परमात्मां इआं मत कर! तिज्जो नैं देहया कदी ना हुंगा ।”
\v 23 तिन्हीं मुड़ी नैं पतरसे नैं ग्लाया, “हे सैतान, मेरे सामणे ते दूर होई जा! तू मिन्जो तांई ठोकरा दी बजाह ऐ : क्जोकि तू परमात्में दियां गल्लां पर नी, अपर माणुआं दी गल्लां पर मन लगांदा ऐ ।”
\s यीशु मसीह दे पचांह् चलणे दा मतलब
\r ( मरकुस 8 : 34 --- 9 : 1; लूका 9 : 23-27 )
\p
\v 24 ताह्लू यीशुयें अपणे चेलयां नैं ग्लाया, “जे कोई मिन्जो पचांह् ओणां चाह्न, तां अप्पु ते इन्कार करें कने अपणियां सूलिया चुकी नैं मिन्जो पचांह् चली पौ ।
\v 25 क्जोकि जेह्ड़ा कोई अपणी जान्न बचाणां चाहंदा, तिन्हीं तिसायो गुआणां; कने जिन्हीं मिन्जो तांई अपणी जान्न गुआणी ऐ, तिन्हीं तिसायो पाणां ऐ ।
\v 26 जे माणु सारे संसारे जो हासल करें, कने अपणियां जान्नी दा नकसान चुके, तां तिसियो क्या फायदा होणां? या माणु अपणी जान्नी दे बदले क्या दिंगा?
\v 27 माणुये दा पुत्तर अपणे सुअर्गदूतां सौगी अपणे पिता दी महिमा च ओंगा, कने तिस बग्त ‘सैह हर इक्की जो तिसदे कम्मां दे मताबक फळ दिंगा ।
\v 28 मैं तुहां नैं सच ग्लांदा कि जेह्ड़ा ऐत्थू खड़ूतेयो हन, तिन्हां च कुच्छ ऐदेय हन कि सैह जाह्लू तिकर माणुये दे पुत्तरे जो परमात्में दे राज्जे च ओंदे होये नी दिखी लैंगे, ताह्लू तिकर मौती दा सुआद कदी नी चखगे ।”
\c 17
\s यीशु मसीह दा रूप बदली जाणां
\r ( मरकुस 9 : 2-13; लूका 9 : 28-36 )
\p
\v 1 छिं दिना दे बाद यीशुयें पतरस कने याकूब कने तिसदे ये यूहन्ने जो सौगी लैआ, कने तिन्हां जो सुनसाण च कुसी उचे प्हाड़े पर लैई गैआ ।
\v 2 तित्थु तिन्हां दे सामणे तिस दा रूप बदलूऐया, कने तिसदा मुँ सूरजे साइआं चमकेया कने तिसदे कपड़े जोतिया साइआं चिट्टे होई गै ।
\v 3 कने मूसा कने एलिय्याह तिस सौगी गल्लां करदे तिन्हां जो दुस्से ।
\p
\v 4 इसा गल्ला पर पतरसें यीशु नैं ग्लाया, “हे प्रभु अहां दा ऐत्थू रैहणां ठीक ऐ । जे तेरी इच्छा होयें तां मैं ऐत्थू तीन मंडप बणां; इक्क तिज्जो तांई इक्क मूसे तांई इक्क एलिय्याह तांई ।”
\v 5 सैह ग्ला दा था कि इक्क चिट्टे बदळें तिन्हां जो ढकी लैआ, कने तिस बदळे च एह उआज आई; एह मेरा प्यारा पुत्तर ऐ, जिसते मैं खुश ऐ इसदी सुणां ।”
\v 6 चेले एह सुणी नैं मुँमें भार पैई गै कने बड़े भरी डरी गै ।
\v 7 यीशुयें बक्खे आई नैं तिन्हां जो छूई नैं, ग्लाया, “उठा, डरा मत ।”
\v 8 ताह्लू तिन्हां अपणियां अंखी चुकियां तां यीशु जो छड्डी नैं होर कुसी जो नी दिख्या ।
\p
\v 9 जाह्लू सैह प्हाड़े ते लौआ दे थे ताह्लू यीशुयें तिन्हां जो एह हुक्म दित्ता, “जाह्लू तिकर माणु दा पुत्तर मरेयां च जिंदा नी होई जां, ताह्लू तिकर जेह्ड़ा कुच्छ तुहां दिख्या ऐ कुसी नैं मत ग्लांदे ।”
\v 10 इसा गल्ला पर तिसदे चेलयां तिसते पूछया, “भिरी शास्त्री क्जो ग्लांदे हन कि एलिय्याह दा पैहले ओणां जरूरी ऐ ।
\v 11 तिन्हीं जबाब दित्ता, "एलिय्याह जरूर ओंगा, कने सब कुच्छ सुधारगा ।
\v 12 अपर मैं तुहां नैं ग्लांदा कि एलिय्याह आई चुकेया ऐ, कने लोकां तिसियो नी पणछैणया; अपर जदेया चाया तिआं ई तिस सौगी कित्ता । इस तरीके नैं माणु दा पुत्तर भी तिन्हां दे हत्थ ते दुख झेलगा ।”
\v 13 ताह्लू चेले अप्पु च समझेणां लग्गे कि तिन्हीं अहां जो यूहन्ना बपतिस्मा दैणे आळे दे बारे च ग्लाया ऐ ।
\s बुरिया आत्मां दे सतायेयो जागते जो ठीक करणां
\r ( मरकुस 9 : 14-29; लूका 9 : 37-43 )
\p
\v 14 जाह्लू सैह भीड़ा अल्ल पुज्जे, तां इक्क माणु तिस अल्ल आया, कने गोडे दे भार बैई नैं ग्लाणां लग्गा,
\v 15 “हे प्रभु मेरे जागते पर दया कर! क्जोकि तिसियो मिर्गी ओंदी ऐ, कने सैह बड़ा दुख झेलदा ऐ; कने कैई बरी अग्गी च कैई बरी पाणिये च पैई जांदा ऐ ।
\v 16 मैं तिसियो तेरे चेलयां अल्ल लंदेया था, अपर सैह तिसियो ठीक नी करी सके,
\v 17 यीशुयें जबाब दित्ता, “हे वेवसुआसी कने हठी लोकों, मैं काह्लू तिकर तुहां सौगी रैंह्गा? काह्लू तिकर तुहां दी सैहंगा? तिसियो ऐत्थियो मिन्जो अल्ल लैयोआ ।”
\v 18 ताह्लू यीशुयें बुरिया आत्मां जो झिड़केया, कने सैह तिस ते निकळी गैई; कने जागत तिस बग्त ठीक होई गैआ ।
\p
\v 19 ताह्लू चेलयां लग्ग होई नैं यीशु अल्ल आई नैं ग्लाया, “अहां इसायो क्जो ठीक नी करी सके?”
\v 20 तिन्हीं तिन्हां नैं ग्लाया, “अपणे वसुआसे दी कमिया दिया बजाह ते, क्जोकि मैं तुहां नैं सच ग्लांदा, जे तुहां दा वसुआस राई दे दाणे दे बराबर भी होयें, तां इस प्हाड़े नैं ग्लाई सकगे, ‘ऐत्थू ते खिसकी नैं औत्थू चली जा, तां तिन्हीं चली जाणां; कने कोई गल्ल तुहां तांई ओखी नी होंगी ।
\v 21 [ अपर एह जाति बिना प्रार्थना कने व्रत ते नी निकळदी । ]
\s अपणियां मौती दे बारे च दुवारी भिरी भविष्यवाणी
\r ( मरकुस 9 : 30-32; लूका 9 : 43-45 )
\p
\v 22 जाह्लू सैह गलीले च थे, तां यीशुयें तिन्हां नैं ग्लाया, “माणु दा पुत्तर माणुआं दे हत्थे च पकड़ुआया जाणां;
\v 23 सैह तिसियो मारी दिंगे, कने सैह त्रीये दिनें जिंदा होई जाणां ।” इसा गल्ला पर चेले बड़े उदास होये ।
\s मंदरे दा टैक्स
\p
\v 24 जाह्लू सैह कफरनहूम सैहरे पुज्जे, तां मंदरे दा टैक्स’ लैणे आळेयां पतरसे अल्ल आई नैं पूछया, “क्या तुहां दा गुरु मंदरे दा टैक्स नी दिंदा ऐ ?”
\v 25 तिन्हीं ग्लाया, “हां दिंदा ऐ ।” जाह्लू सैह घरें आया, तां यीशुयें तिसदे पूछणे ते पैहले ई तिसियो ग्लाया, “हे शमौन, तू क्या सोचा दा ऐ? धरतिया दे राजे टैक्स कुणां ते लैंदे हन? अपणे पुत्तरां ते या परायां ते?”
\v 26 पतरसें तिस नैं ग्लाया, “परायां ते ।” यीशुयें तिस नैं ग्लाया, तां पुत्तर बची गै
\v 27 तमी इसतांई कि अहां तिन्हां जो ठोकर नी खुआये, तू झीला कंडे जाई नैं जाळ पा, कने जेह्ड़ी मच्छी पैहले निकळे, तिसायो लै; तां तिज्जो तिसा दे मुँमें खोलणे पर इक्क सिक्का मिलगा, तिस जो लैई नैं मेरे कने अपणे बदले तिन्हां जो टैक्स दैई दैआ ।
\c 18
\s सुअर्गे दे राज्जे च बडा कुण ऐ ?
\r ( मरकुस 9 : 35-37; लूका 9 : 46-48 )
\p
\v 1 तिस बग्त चेले यीशु अल्ल आई नैं पूछणां लग्गे, “सुअर्गे दे राज्जे च बडा कुण ऐ?”
\v 2 इसा गल्ला पर तिन्हीं इक्की जागते जो अपणे अल्ल सददी नैं तिन्हां बिच खरेड़ी दित्ता,
\v 3 कने ग्लाया, “मैं तुहां नैं सच ग्लांदा कि जाह्लू तिकर तुहां नी बदलन कने जागतां साइआं ना बणां, तुहां सुअर्ग दे राज्जे च नी पुज्जी सकगे ।
\v 4 जेह्ड़ा कोई अप्पु जो इस जागते साइआं लोक्का करगा, सैह सुअर्ग दे राज्जे च बडा हुंगा ।
\v 5 कने जेह्ड़ा कोई मेरे नांये ते इक्क ऐदेय जागते जो ग्रहण करदा ऐ सैह मिन्जो ग्रहण करदा ऐ ।
\s पाप करणे दी परख
\r ( मरकुस 9 : 42-48; लूका 17 : 1,2 )
\p
\v 6 अपर जेह्ड़ा कोई इन्हां लोक्केयां च जेह्ड़ा मिन्जो पर वसुआस करदे हन इक्की जो ठोकर खुआये, तिस तांई खरा हुंदा कि बडे घराटे दा पुड़ तिसदे गळे च टुंगया जांदा, कने सैह डुगे समंदर च डुबाया जांदा ।
\v 7 ठोकरां दियां बजाह ते संसारे पर हाय! ठोकरां दा लगणा जरूरी ऐ; अपर हाय तिस माणुये पर जिसदिया बजाह ते ठोकर लगदी ऐ ।
\p
\v 8 जे तेरा हत्थ या तेरा पैर ठोकर खुआये, तां तिसियो बड्डी नैं सट्टी दैआ, टुंडा या लंगड़ा होई नैं सदा दी जिन्दगिया च प्रवेश करणां तिज्जो तांई इसते बधिया ऐ कि दूँ हत्थां या दूँ पैरां होंदेया तू नरके दी अग्गी च सटेया जाये ।
\v 9 जे तेरी अंख तिज्जो ठोकर खुआये, तां तिसायो कड्डी नैं सट्टी दैआ; काणा होई नैं सदा दी जिन्दगिया च प्रवेश करणां तिज्जो तांई इसते बधिया ऐ कि दूँ अंखी होंदेया तू नरके दिया अग्गी च सटेया जाये ।
\s गुआचिया भेडा दा उदारण
\r ( लूका 15 : 3-7 )
\p
\v 10 दिखा, तुहां इन्हां लोक्केयां च कुसी जो घटिया मत जाणां; क्जोकि मैं तुहां नैं ग्लांदा कि सुअर्गे च तिन्हां दे दूत मेरे सुअर्गीय पिता दे मुँमे सदा दिखदे रैंहदे हन ।
\v 11 [ क्जोकि माणु दा पुत्तर गुआचेयां जो बचाणां आया ऐ ।]
\p
\v 12 तुहां क्या सोचा दे हन? मनी लैआ कुसी माणुये दियां सौ भेडां होन, कने तिन्हां च इक्क गुआची जां, तां क्या सैह नड़ीनूयें जो छड्डी नैं प्हाड़ां पर जाई नैं, तिसा गुआचिया जो नी तोपगा?
\v 13 कने जे देहया होयें कि तिसियो मिलें, तां मैं तुहां नैं सच ग्लांदा कि सैह तिन्हां च नड़ीनूयें भेडां तांई जेह्ड़ियां गुआचियां नी थियां, इतणां खुश नी होणां जितणां कि इसा भेडा तांई होणां
\v 14 इआं ई तुहां दे पिता दी जेह्ड़ा सुअर्गे च ऐ एह इच्छा नी कि इन्हां लोक्केयां च इक्क भी मुक्की जां ।
\s अपराधियां दे प्रति वर्ताव
\p
\v 15 जे तेरा भाऊ तेरे वरखलाफ अपराध करें, तां जा कने किल्ले च गल्लबात करी नैं तिसियो समझा; कने जे सैह तेरी सुणे तां तैं अपणे भाऊये जो पाई लैआ ।
\v 16 कने सैह ना सुणे, तां इक्क या दो जणे होर अपणे सौगी लैई जा, कि हर इक्क गल्ल दूँ या त्रीं गवाहां दे मुँमे ते पक्की होई जां ।’
\v 17 जे सैह तिन्हां दी भी नी मन्ने, तां कलेसिया नैं ग्लाई दै, अपर जे सैह कलेसिया दी ना मने, तां तू तिसियो दूईयां जातिआं कने चुंगी लैणे आळेयां साइआं समझ ।
\s रोकणां कने मौका दैणां
\p
\v 18 मैं तुहां नैं सच ग्लांदा, जेह्ड़ा कुच्छ तुहां धरतिया पर बन्नगे, सैह सुअर्गे च बजणां कने जेह्ड़ा कुच्छ तुहां धरतिया पर खोलगे, सैह सुअर्गे च खुलणां ।
\v 19 भिरी मैं तुहां नैं ग्लांदा, जे तुहां च दो जणे धरतिया पर कुसी गल्लां तांई इक्क मन होई नैं तिसियो मंगगे, तां सैह मेरे पिता दे पास्से ते जेह्ड़ा सुअर्ग च ऐ, तिन्हां तांई होई जाणां ।
\v 20 क्जोकि जित्थू दो या तीन मेरे नांये ते कट्ठे होंदे हन, तित्थु मैं तिन्हां बिच हुंदा ऐ ।”
\s कठोर दासे दा उदारण
\p
\v 21 ताह्लू पतरसें बक्खे आई नैं तिस नैं ग्लाया, “हे प्रभु, जे मेरा भाऊ अपराध करदा रैंह्, तां मैं कितणी बरी तिसियो माफ करां? क्या सत बरी?”
\v 22 यीशुयें तिस नैं ग्लाया, “मैं तुहां नैं एह नी ग्लांदा कि सत बरी तिकर अपर सत बरी दे सतर गुणां तिकर ।
\v 23 इसतांई सुअर्गे दा राज्ज तिस राजे साइआं ऐ, जिन्हीं अपणे दासां ते लेखा लैणांं चाया ।
\v 24 जाह्लू सैह लेखा लैणांं लग्गा, तां इक्क जणा तिस सामणे लंदा जेह्ड़ा दस हजार तोड़े दा कर्जदार था ।
\v 25 कने तिस अल्ल टाणे तांई कुच्छ नी था, तां तिसदे मालकें ग्लाया, ‘एह कने इसदी लाड़ी कने बाल बच्चे कने जेह्ड़ा कुच्छ इसदा ऐ, सब कुच्छ बेची दित्ता जां, कने कर्ज चुकाई दित्ता जां ।’
\v 26 इसा गल्ला पर तिस दासें गांह पैई नैं तिसियो प्रणांम कित्ता, कने ग्लाया, ‘मेरेया मालका सबर रख, मैं सारा कर्ज भरी दिंगा ।’
\v 27 ताह्लू तिस दासे दे मालकें तरस खाई नैं तिसियो छड्डी दित्ता, कने तिसदा कर्ज भी माफ करी दित्ता ।
\p
\v 28 अपर जाह्लू सैह दास बाहर निकळेया, तां तिसदे संगी दासां च इक्क देहया तिसियो मिला जेह्ड़ा तिसदे सौ दिनारां दा कर्जदार था; तिन्हीं तिसियो पकड़ी नैं तिसदा गळा घुटेया कने ग्लाया, ‘जेह्ड़ा कुच्छ तिज्जो अल्ल मेरा कर्ज ऐ तिसियो भरी दै ।
\v 29 इसा गल्ला पर तिसदा संगी दास तिस गांह पैई नैं तिस नैं विणती करणां लग्गा, ‘सबर रख, मैं सारा कर्ज भरी दिंगा ।’
\v 30 सैह नी मनेया, अपर जाई नैं तिसियो जेला च पाई दित्ता कि जाह्लू तिकर कर्ज नी भरी दैं, ताह्लू तिकर तित्थु रैह् ।
\v 31 तिसदे संगी दास एह जेह्ड़ा होया था दिखी नैं बड़े दुखी होये, कने जाई नैं अपणे मालके जो पूरा हाल दस्सी दित्ता ।
\v 32 ताह्लू तिसदे मालकें तिसियो सद्दी नैं तिस नैं ग्लाया, ‘हे दुष्ट दास, तैं जेह्ड़ी मिन्जो नैं विणती कित्ती, तां मैं तेरा सैह पूरा कर्ज माफ करी दित्ता ।
\v 33 इसतांई जिआं मैं तिज्जो पर दया कित्ती, तिआं ई क्या तिज्जो भी अपणे संगी दासे पर दया करणां नी चाईदी थी?
\v 34 कने तिसदे मालकें गुस्से च आई नैं तिसियो सज्जा दैणे आळेयां दे हुआले करी दित्ता, कि जाह्लू तिकर सैह सारा कर्ज भरी ना दैं, ताह्लू तिकर तिन्हां दे हुआलें रैंह् ।
\p
\v 35 इआं ई जे तुहां च हर इक्क अपणे भाऊये जो दिले ते माफ नी करगा, तां मेरा पिता जेह्ड़ा सुअर्गे च ऐ, तुहां नैं देहया वर्ताव करणां ऐ ।
\c 19
\s तलाके दे बारे च यीशु मसीह दी शिक्षा
\r ( मरकुस 10 : 1-12 )
\p
\v 1 जाह्लू यीशु एह गल्लां ग्लाई बैठा, तां गलीले ते चली गैआ; कने यरदन दरयाऐ दे पार यहूदिया दे प्रदेश च आया ।
\v 2 ताह्लू बडी भीड़ तिसदे पचांह् चली पैई, कने तिन्हीं तित्थु तिन्हां जो ठीक कित्ता ।
\p
\v 3 ताह्लू फरीसी तिसियो परखणे तांई बक्खे आई नैं ग्लाणां लग्गे, “क्या हर इक्क बजाह ते अपणियां लाड़िया जो छड्डणां ठीक ऐ?”
\v 4 तिन्हीं जबाब दित्ता, “क्या तुहां नी पढ़या कि जिन्हीं तिन्हां जो बणांया, तिन्हीं शुरू ते मरद कने जणांस बणांई नैं ग्लाया,
\p
\v 5 इसा बजाह ते माणु अपणे माऊ बुड़े ते लग्ग होई नैं अपणियां लाड़िया सौगी रैंह्गा कने सैह दोयो इक्क तन होंगे?
\p
\v 6 कने सैह हुण दो नी, अपर इक्क तन हन । इसतांई जिसियो परमात्में जोड़या ऐ, तिसियो माणु लग्ग नी करें
\v 7 तिन्हां तिस नैं ग्लाया, “भिरी मूसें एह क्जो ठैहराया कि त्यागपत्र दैई नैं तिसियो छड्डी दैं?”
\v 8 तिन्हीं तिन्हां नैं ग्लाया, “मूसें तुहां दे मने दी कठोरता दिया बजाह ते तुहां जो अपणियां अपणियां लाड़िया जो छड्णे दा हुक्म दित्या, अपर शुरू ते देहया नी था
\v 9 कने मैं तुहां नैं ग्लांदा कि जेह्ड़ा कोई व्यभिचार जो छड्डी होर कुसा बजाह ते अपणियां लाड़िया जो छड्डी नैं दूईआ नैं व्याह करें, सैह व्यभिचार करदा ऐ; कने जेह्ड़ा तिसा छड्डिया नैं व्याह करें, सैह व्यभिचार करदा ऐ ।”
\p
\v 10 चेलयां तिस नैं ग्लाया, “जे मरदे दा जणांसा सौगी ऐदेया रिश्ता ऐ, तां व्याह करणां ठीक नी ।”
\v 11 तिन्हीं तिन्हां नैं ग्लाया, “सारे वचन ग्रहण नी करी सकदे, सिर्फ सैह जिन्हां जो एह दान दित्या ऐ ।
\v 12 क्जोकि कुच्छ नंपुसक ऐदेय हन, जेह्ड़े माऊ दे गर्भे ई ते ऐदेयो जम्मेयो; कने कुच्छ नंपुसक ऐदेय हन. जिन्हां जो माणुयें नंपुसक बणांंया; कने कुच्छ नंपुसक ऐदेय हन, जिन्हां सुअर्गे दे राज्जे तांई अपणे आप्पे जो नंपुसक बणांंया ऐ । जेह्ड़ा इसियो ग्रहण करी सकदा ऐ , सैह इसियो ग्रहण करन ।”
\s जागतां जो आशीर्वाद
\r ( मरकुस 10 : 13-16; लूका 18 : 15-17 )
\p
\v 13 ताह्लू माणु जागतां जो तिस अल्ल लैई आये कि सैह तिन्हां पर हत्थ रखें कने प्रार्थना करन, अपर चेलयां तिन्हां जो झिड़केया ।
\v 14 यीशुयें ग्लाया, “जागतां जो मिन्जो अल्ल ओणां दैआ, कने तिन्हां जो मना मत करा, क्जोकि सुअर्गे दा राज्ज ऐदेयां दा ई ऐ ।”
\v 15 कने सैह तिन्हां पर हत्थ रखी नैं तित्थु ते चली गैआ ।
\s अमीर नौजोआन कने सदा दी जिन्दगी
\r ( मरकुस 10 : 17-31; लूका 18 : 18-30 )
\p
\v 16 इक्क माणु यीशु अल्ल आया कने तिस नैं ग्लाया, “हे गुरु, मैं कुण दैआ खरा कम्म करें कि सदा दी जिन्दगी पां?
\v 17 तिन्हीं तिस नैं ग्लाया, “तू मिन्जो ते भलाईया दे बारे च क्जो पूछा दा? भला तां इक्क ई ऐ, अपर जे तू जिन्दगिया च प्रवेश करणां चाहंदा ऐ, तां हुक्मां जो मना कर ।”
\v 18 तिन्हीं तिस नैं ग्लाया, “कुण दै हुक्म यीशुयें ग्लाया, “एह कि
\p खून मत करणां, व्यभिचार मत करणां, चोरी मत करणां, झूठी गवाही मत दैणां,
\v 19 अपणे बुड़े कने अपणिया माऊ दा आदरमान करणां, कने अपणे पड़ेसिये नैं अप्पु साइआं प्यार रखणां ।”
\p
\v 20 तिस जुआनें तिस नैं ग्लाया, “इन्हां सबना जो तां मैं मनदा ऐ; हुण मिन्जो च कुसा गल्ला दी कमी ऐ?”
\v 21 यीशुयें तिस नैं ग्लाया, “जे तू सिद्ध होणां चाहंदा ऐ तां जा, अपणां समान बेची नैं गरीबां जो दै, कने तिज्जो सुअर्गे च धन दौलत मिलगी; कने आई नैं मिन्जो पचांह् चली पौ ।
\v 22 अपर सैह जुआन एह गल्ल सुणी नैं उदास होई नैं चली गैआ, क्जोकि सैह बड़ा मीर था ।
\p
\v 23 ताह्लू यीशुयें अपणे चेलयां नैं ग्लाया, “मैं तुहां नैं सच ग्लांदा कि मीरे दा सुअर्गे दे राज्जे च प्रवेश करणां ओखा ऐ ।
\v 24 तुहां नैं भिरी ग्लांदा कि परमात्में दे राज्जे च मीरे दा प्रवेश करणे ते ऊंटे दा सुई दे नक्के च निकळी जाणां सोखा ऐ ।”
\v 25 एह सुणी नैं चेलयां बड़े हैराण होई नैं ग्लाया, “भिरी कुसदा उद्धार होई सकदा ऐ ।”
\v 26 यीशुयें तिन्हां दे पास्सें दिखी नैं ग्लाया, “माणुआं ते तां एह नी होई सकदा ऐ, अपर परमात्में ते सब कुच्छ होई सकदा ऐ ।
\v 27 इसा गल्ला पर पतरसें तिस नैं ग्लाया, दिख, अहां तां सब कुच्छ छड्डी नैं तिज्जो पचांह् चली पैयो हन । अपर अहां जो क्या मिलगा?”
\v 28 यीशुयें तिन्हां नैं ग्लाया, “मैं तुहां नैं सच ग्लाया कि नौईया सृष्टिया च जाह्लू माणु दा पुत्तर अपणी महिमा दे सिंहासणे पर बैंगा, तां तुहां भी जेह्ड़े मिन्जो पचांह् चली पैयो, बाराह सिंहासणे पर बैई नैं इस्राएले दे बारा गोत्रां दा न्याय करगे ।
\v 29 कने जिन्हीं कुणी घरां, या भाऊआं या बैहणां, या बुड़े, या माऊ, या बाल बच्चेयां या खेतां जो मेरे नांये तांई छड्डी दित्या ऐ तिसियो सौ गुणा मिलगा, कने सैह सदा दी जिन्दगिया दा हक्कदार हुंगा ।
\v 30 अपर मत्ते जेह्ड़े पैहलें हन, पचांह् होंगे; कने जेह्ड़े पचांह् हन, सैह पैहले होंगे ।
\c 20
\s बागे दे मजदूरां दा उदारण
\p
\v 1 सुअर्ग दा राज्ज कुसी अंगूरा दे बागे दे मालके साइआं ऐ, जेह्ड़ा भ्यागा निकळी नैं अपणे अंगूरा दे बागे च मजदूरां जो लगाये
\v 2 तिन्हीं मजदूरां नैं इक्क दीनार रोजे दी दिहाड़ी कित्ती कने तिन्हां जो अपणे अंगूरा दे बागे च घल्लया ।
\v 3 भिरी दिनें दे पैहले पैहरें तिन्हीं निकळी नैं होरनी लोकां जो बाजारे च बेले खड़ूतेयो दिख्या,
\v 4 कने तिन्हां नैं ग्लाया, ‘तुहां भी अंगूरा दे बागे च जा, कने जेह्ड़ा कुच्छ ठीक ऐ, तुहां जो दिंगा, सैह भी गै ।
\v 5 भिरी तिन्हीं दूये कने त्रीयें पैहरें निकळी नैं तिआं ई कित्ता ।
\v 6 इक्की घंटे दा दिन रैह्आ तिन्हीं भिरी निकळी नैं दूयेयां जो खड़ूतेया दिख्या, कने तिन्हां नैं ग्लाया, ‘तुहां क्जो ऐत्थू दिन भर बेले खड़ूतेयो रैह?’ तिन्हां तिस नैं ग्लाया, इसतांई कि कुणी भी अहां जो दिहाड़िया पर नी लगाया ।
\v 7 तिन्हीं तिन्हां नैं ग्लाया, तुहां भी अंगूरा दे बागे च जा ।”
\p
\v 8 संजा जो अंगूरा दे बागे दे मालकें अपणे खजानचिये नैं ग्लाया, “मजदूरां जो सददी नैं पचांह् आळेयां ते लैई नैं पैहले आळेयां तिकर तिन्हां जो दिहाड़ी दैई दै ।’
\v 9 जाह्लू सैह आये जिन्हां पूरे दिने च इक्क घंटा लगाया था, तिन्हां जो इक्क इक्क दीनार मिलेया ।
\v 10 जेह्ड़ा पैहले आयेयो तिन्हां एह समझेया कि अहां जो जादा मिलगा, अपर तिन्हां जो भी इक्क दीनार ई मिलेया ।
\v 11 जाह्लू मिलेया तां घरे दे मालके पर कुड़कुड़ाकाई नैं ग्लाणां लग्गे,
\v 12 इन्हां पचांह् आळेयां इक्क ई घंटा कम्म कित्ता, कने तैं तिन्हां जो अहां दे बराबर दिहाड़ी दित्ती, जिन्हां दिन भर दा बोझ चुकेया कने धूप झेली?’
\v 13 तिन्हीं तिन्हां च इक्की जो जबाब दित्ता, ‘हे साथी मैं तिज्जो नैं कुच्छ अन्याय नी करदा । क्या तैं ई मिन्जो नैं इक्क दीनार नी कित्या था?
\v 14 जेह्ड़ा तेरा ऐ, चुकी लै कने चली जा; मेरी इच्छा एह ऐ कि जितणा तिज्जो दैं उतणा ई इस पचांह् आळे जो भी दैं ।
\v 15 क्या एह ठीक नी कि मैं अपणे माले ते जेह्ड़ा चाहंदा सैह करां? क्या मेरे खरे होणे दिया बजाह ते तू बुरिया नजरा नैं दिखा दा ऐ?’
\v 16 इसा तरीके नैं जेह्ड़े पचांह् हन, सैह गांह होणे; कने जेह्ड़े गांह हन, सैह पचांह् होणे ।”
\s अपणिया मौती दे बारे च त्री बरी भविष्यवाणी
\r ( मरकुस 10 : 32-34; लूका 18 : 31-34 )
\p
\v 17 यीशु यरूशलेमे जो जांदे जांदे बारां चेलयां जो सुनसाण च लैई गैआ, कने रस्ते च तिन्हां नैं ग्लाणां लग्गा,
\v 18 दिखा, अहां यरूशलेमे जो चलेयो हन; कने माणु दा पुत्तर प्रधान याजकां कने शास्त्रियां दे हत्थें पकड़ुआया जाणां, कने तिसियो मारणे जोग्गे ठैहराणां ।
\v 19 कने तिस जो गैर - यहूदियां दे हुआले करणां कि सैह तिसदा मजाक डुआन, कने कोड़े मारन, कने सूलिया पर टूंगन, कने सैह त्रीये दिने भिरी जिंदा होई जांये ।
\s इक्की माऊ दी विणती
\r ( मरकुस 10 : 35-45 )
\p
\v 20 ताह्लू जबदिये दे जागतां दिया माऊ अपणे पुतरां सौगी यीशु अल्ल आई नैं प्रणांम कित्ता,
\v 21 यीशुयें तिसा नैं ग्लाया, “तू क्या चांहदी ऐ?’ सैह तिस नैं ग्लाई, “एह वचन दे कि मेरे एह दो जागत तेरे राज्जे च इक्क तेरे सज्जे कने इक्क तेरे खब्बे बैठन ।”
\v 22 यीशुयें जबाब दित्ता, “तुहां नी जाणदे कि क्या मंगा दे हन । जेह्ड़ा कटोरा मैं पीणे आळा, क्या तुहां पी सकदे हन?” तिन्हां तिस नैं ग्लाया पी सकदे हन ।
\v 23 तिन्हीं तिन्हां नैं ग्लाया, “तुहां मेरा कटोरा तां पींगे, अपर अपणे सज्जे कने खब्बे कुसी जो बैठाणां मेरा कम्म नी, अपर जिन्हां तांई मेरा पिता दे पास्से ते त्यार कित्या, तिन्हां ई तांई ऐ ।”
\p
\v 24 एह सुणी नैं दसों चेले तिन्हां दूनी भाऊआं पर गुस्सा होये ।
\v 25 यीशुयें तिन्हां जो अप्पु अल्ल सद्दी नैं ग्लाया, “तुहां जाणदे हन कि गैर - यहूदियां दे हाकम तिन्हां पर हक्क जता दे हन; कने जेह्ड़े बडे हन, सैह तिन्हां पर हक्क जतांदे हन ।
\v 26 अपर तुहां च ऐदेया नी हुंगा, अपर जेह्ड़ा कोई तुहां च बडा होणां चाये, सैह तुहां दा दास बणैं,
\v 27 कने जेह्ड़ा तुहां च प्रधान होणां चाये, सैह तुहां दा दास बणैं;
\v 28 जिआं कि माणु दा पुतर; सैह इसतांई नी आया कि तिसदी सेवा टेहल कित्ती जाये, अपर इसतांई आया कि सैह अप्पु सेवा टेहल करें, कने मतेआं जो छड़ाणे तांई अपणी जान्न दैं ।”
\s दूँ अन्नेयां जो ठीक करणां
\r ( मरकुस 10 : 46-52; लूका 18 : 35-43 )
\p
\v 29 जाह्लू सैह यरीहो ते निकळा दे थे, तां इक्क बडी भीड़ तिस दे पचांह् चली पैई ।
\v 30 कने दो अन्ने जेह्ड़े सड़का कंडे बैठेयो थे, एह सुणी नैं कि यीशु जा दा ऐ, हक्कां पाई नैं ग्लाणां लग्गे, “हे प्रभु, दाऊदे दी औलाद, अहां पर दया कर ।”
\v 31 लोकां तिन्हां जो झिड़केया कि चुप रैह्आ; अपर सैह होर भी जोरे नैं ग्लाणां लग्गे, “हे प्रभु, दाऊदे दी औलाद, अहां पर दया कर ।”
\v 32 ताह्लू यीशुयें खड़ौई नैं तिन्हां जो सद्देया कने ग्लाया, “तुहां क्या चाहंदे हन कि मैं तुहां तांई करां?”
\v 33 तिन्हां तिस नैं ग्लाया, “हे प्रभु, एह कि अहां दियां अखी खुली जां ।”
\v 34 यीशुयें तरस खाई नैं तिन्हां दियां अखी छूईयां, कने सैह ताह्लू ई दिखणां लग्गे, कने तिसदे पचांह् चली पै ।
\c 21
\s यरूशलेम च विजय प्रवेश
\r ( मरकुस 11 : 1-11; लूका 19 : 28-40; यूहन्ना 12 : 12-19 )
\p
\v 1 जाह्लू सैह यरूशलेम दे नैड़ें पुज्जे कने जेतून प्हाड़े पर बैतफगे अल्ल आये, तां यीशुयें दूँ चेलयां जो एह ग्लाई नैं घल्लया;
\v 2 सामने आळे ग्रां च जा! तित्थु पुज्जदे ई इक्क गद्दही बन्नियो होई, कने तिसा सौगी बच्चा तुहां जो मिलणां । तिन्हां जो खोली नैं मिन्जो अल्ल लैई ओआ ।
\v 3 जे तुहां जो कोई कुच्छ ग्लांगा, तां ग्लानेयों कि प्रभु जो इन्हां दी जरूरत ऐ, सैह ताह्लू ई तिन्हां जो घल्ली दिंगा ।”
\v 4 एह इसतांई होया कि जेह्ड़ा वचन भविष्यवक्ता दे दुआरा ग्लाया गैआ था, सैह पूरा होयें
\q
\v 5 सिय्योने दी कुड़िया नैं ग्लानेयों, दिख तेरा राजा तिज्जो अल्ल ओआ दा ऐ,
\q सैह नम्र ऐ, कने गद्देह पर बैठेया ऐ; अपर गद्दिया दे बच्चे पर ।”
\p
\v 6 चेलयां जाई नैं, जिआं यीशुयें चेलयां नैं ग्लाया था, तिआं ई कित्ता ।
\v 7 कने गद्दही कने बच्चे जो लै आई नैं, तिस पर अपणे कपड़े सट्टे, कने सैह तिस पर बैई गैआ ।
\v 8 ताह्लू मतेआं लोकां अपणे कपड़े रस्ते च बछाये, कने होरनी लोकां रुखां ते डालियां बड्डी नैं रस्ते च बछाइआं ।
\v 9 जेह्ड़ी भीड़ गांह गांह चलियो कने पचांह् पचांह् चली ओआ दी थी, डडी डडी ग्लांदी थी, “दाऊदे दी औलादा जो होशाना, धन ऐ सैह जेह्ड़ा प्रभु दे नांये ते ओंदा ऐ, अम्बरे च होशाना ।”
\v 10 जाह्लू तिन्हीं यरूशलेमे च प्रवेश कित्ता, तां सारे शैहरे च हलचल मची गैयी, कने माणु ग्लाणां लग्गे, “एह कुण ऐ?”
\v 11 लोकां ग्लाया, एह गलीले दे नासरते दा भविष्यवक्ता यीशु ऐ ।
\s यरूशलेम दे मंदरे ते वपारियां जो बाहर कड्डणां
\r ( मरकुस 11 : 15-19; लूका 19 : 28-40; यूहन्ना 2 : 13-22 )
\p
\v 12 यीशुयें परमात्में दे मंदर च जाई नैं तिन्हां सारेयां जो, जेह्ड़े मंदरे च लैण दैण करा दे थे कड्डी दित्ता, अड़तिआं दे तख्ते कने कबूतर बेचणे आळेयां दियां चौकिआं पलटी दित्तियां ।
\v 13 कने तिन्हां नैं ग्लाया, “पवित्रशास्त्रे च लिख्या ऐ, ‘मेरा घर प्रार्थना दा घरे दे नांये जाणेयां जांगा; अपर तुहां तां इसियो डाकुआं दा अड्डा बणां दे हन ।
\v 14 ताह्लू अन्ने कने लंगड़े, मंदरे च तिस अल्ल आये, कने तिन्हीं तिन्हां जो ठीक कित्ता ।
\v 15 अपर जाह्लू प्रधान याजकां कने शस्त्रियां इन्हां अदभुत कम्मां जो, जेह्ड़े तिन्हीं कित्तेयो, कने जागतां जो मंदरे च ‘दाऊद दी औलादा जो होशाना ग्लांदे होये दिख्या, तां सैह गुस्सा होये,
\v 16 कने तिस नैं ग्लाणां लग्गे, क्या तू सुणां दा ऐ कि एह क्या ग्लादे हन?” यीशुयें तिन्हां नैं ग्लाया, “हां क्या तुहां एह पवित्रशास्त्रे च कदी नी पढ़या; जागतां कने दूद पींदे बच्चेयां दे मुँमें ते तैं अपार स्तुति कराई?
\v 17 ताह्लू सैह तिन्हां जो छड्डी नैं शैहर दे बाहर बैतनिय्याह जो गैआ कने तित्थु रात कट्टी ।
\s बगैर फळां धूड़े दा रुख
\r ( मरकुस 11 : 12-14, 20-24 )
\p
\v 18 भ्यागा जाह्लू सैह शैहरे जो हट्टी करी ओआ दा था तां तिसियो भूख लग्गी ।
\v 19 सड़का कंडे धूड़े दे इक्की रुखे दिखी नैं सैह तिस बक्खें गैआ, कने पतरां जो छड्डी तिस च होर कुच्छ नी मिलेया कने तिस नैं ग्लाया, “अज्जे ते तिज्जो च भिरी कदी फळ नी लग्गन ।” कने धूड़े दा रुख ताह्लू ई सूकी गैआ ।
\v 20 एह दिखी नैं चेलयां जो हैरानी होई कने तिन्हां ग्लाया, “एह धूड़े दा रुख ताह्लू ई किआं सूकी गैआ?”
\v 21 यीशुयें तिन्हां जो जबाब दित्ता, “मैं तुहां नैं सच ग्लांदा जे तुहां वसुआस रखन कने शक नी करन, तां ना सिर्फ एह करगे जेह्ड़ा इस धूड़े दे रूखे नैं कित्ता ऐ, अपर जे इस प्हाड़े नैं भी ग्लांगे, पटौई जा, कने संमुदरे च जाई पौ, तां एह होई जाणां ।
\v 22 कने जेह्ड़ा कुच्छ तुहां प्रार्थना च वसुआसे नैं मंगगे सैह सब तुहां जो मिलगा ।”
\s यीशु मसीह दे हक्क दा सबाल
\r ( मरकुस 11 : 27-33; लूका 20 : 1-8 )
\p
\v 23 सैह मंदरे च जाई नैं शिक्षा दै दा था, तां प्रधान याजकां कने लोकां दे स्याणेयां तिस अल्ल आई नैं पूछया, “तू एह कम्म कुस हक्क नैं करदा ऐ? कने तिज्जो एह हक्क कुणी दित्या ऐ?
\v 24 यीशुयें तिन्हां जो जबाब दित्ता, “मैं भी तुहां ते इक्क गल्ल पूछ्दा; जे सैह मिन्जो दस्सगे, तां मैं भी तुहां जो दस्सगा कि एह कम्म कुस हक्क नैं करदा ।
\v 25 यूहन्ने दा बपतिस्मा कुत्थू ते था? सुअर्ग दे पास्से ते या माणुआं दे पास्से ते? ताह्लू सैह अप्पु च बैह्सणां लग्गे, जे अहां ग्लांन ‘सुअर्गे दे पास्से ते तां इन्हीं अहां जो ग्लाणां, “भिरी तुहां तिसदा वसुआस क्जो नी कित्ता?
\v 26 कने जे ग्लान ‘माणुआं दे पास्से ते तां अहां जो भीड़ा दा डर ऐ, क्जोकि सैह सारे यूहन्ने जो भविष्यवक्ता मनदे हन ।”
\v 27 तिन्हां यीशु जो जबाब दित्ता, “अहां नी जाणदे ।” तिन्हीं भी तिन्हां नैं ग्लाया, “तां मैं भी तुहां जो नी दस्सदा कि एह कम्म कुस हक्के नैं करदा ऐ ।
\s दूँ पुत्तरां दा उदारण
\p
\v 28 “तुहां क्या सोचा दे हन? कुसकी माणुये दे दो जागत थे; तिन्हीं पैहले आळे अल्ल जाई नैं ग्लाया, “हे जागता, अज्ज अंगूरा दे बागे च कम्म कर ।”
\v 29 तिन्हीं जबाब दित्ता, मैं नी जां दा, अपर बादे च पछताई नैं गैआ ।
\v 30 भिरी बुड़े दूये अल्ल जाई नैं इआं ई ग्लाया, तिन्हीं जबाब दित्ता, जी हां जां दा, अपर नी गैआ ।
\v 31 इन्हां दूनी च कुणी बुड़े दी इच्छा पूरी कित्ती?” तिन्हां ग्लाया, “पैहले आळें ।” यीशुयें तिन्हां नैं ग्लाया, “मैं तुहां नैं सच ग्लांदा कि चुंगी लैणे आळे कने वेश्याऐं तुहां ते पैहलें परमात्में दे राज्जे च प्रवेश करदे हन ।
\v 32 क्जोकि यूहन्ना धार्मिकता दे रस्ते च होई नैं तुहां अल्ल आया, कने तुहां तिसदा वसुआस नी कित्ता, अपर चुंगी लैणे आळेयां कने वेश्यां तिसदा वसुआस कित्ता; कने तुहां एह दिखी नैं बादे च भी नी पछताये कि तिसदा वसुआस करी लैंदे ।
\s दुष्ट जमीदारां दा उदारण
\r ( मरकुस 12 : 1-12; लूका 20 : 9-19 )
\p
\v 33 इक्क होर उदारण सुणां; इक्क घरे दा मालक था, जिन्हीं अंगूरा दा बाग लगाया, तिस दे चौनी पास्सेयां बाड़ बन्नेया तिस च रसे दे कोह्लूये तांई जमीन खुणी कने गुम्मट बणांंया, कने जमीदारां जो तिस दा ठेका दैई नैं परदेश चली गैआ ।
\v 34 जाह्लू फळे दा सीजन नैड़ें आया, तां तिन्हीं अपणे दासां जो तिसदा फळ लैणे तांई जमीदारां अल्ल घल्लया ।
\v 35 अपर जमीदारां तिसदे दासां जो पकड़ी नैं कुच्छना जो कुटेया, कने कुच्छना जो मारी दित्ता, कने कुच्छना पर पत्थर मारे ।
\v 36 भिरी तिन्हीं पैहले ते जादा होर दासां जो घल्लया, कने तिन्हां तिन्हां नैं भी तिआं ई कित्ता ।
\v 37 आखरी च तिन्हीं अपणे जागते जो तिन्हां अल्ल एह सोची नैं घल्लया कि सैह मेरे पुत्तरे दा आदर करगे ।
\v 38 अपर जमीदारां जागते जो दिखी नैं अप्पु च ग्लाया, एह तां वारस ऐ, ओआ, इसियो मारी दिंदे कने इसदिया मलकीता लैई लैंदे ।
\v 39 तिन्हां तिसियो पकड़ेया कने अंगूरा दे बागे ते बाहर कड्डी नैं मारी दित्ता ।
\v 40 इसतांई जाह्लू अंगूरा दे बागे दा मालक ओंगा तां तिन्हां जमीदारां सौगी क्या करगा ।
\v 41 तिन्हां तिस नैं ग्लाया, “सैह तिन्हां बुरे लोकां जो बुरी तरांह ते खत्म करगा; कने अंगूरा दे बागे दा ठेका दूये जमीदारां जो दिंगा, जेह्ड़े बग्ते पर तिसियो फळ दैआ करगे ।”
\v 42 यीशुयें तिन्हां नैं ग्लाया, “क्या तुहां कदी पवित्रशास्त्रे च एह नी पढ़ेया:
\q जिस पत्थरे जो राजमिस्त्रियां निक्कमा समझी लैआ था,
\q सैई कुणे दे सिरे दा पत्थर होई गैआ? एह प्रभु दे पास्से ते होया, कने म्हारी नजरा च अद्भुत ऐ ।
\p
\v 43 इसतांई मैं तुहां नैं ग्लांदा कि परमात्में दा राज्ज तुहां ते लैई लैआ जांगा कने ऐसी जातिआ जो जेह्ड़ा फळ लैयोयें, दित्ता जांगा ।
\v 44 जेह्ड़ा इस पत्थरे पर पौँगा, सैह चकना चूर होई जांगा; कने जिस पर सैह पौँगा, तिस जो पित्थी दिंगा ।”
\v 45 प्रधान याजक कने फरीसी तिसदे उदारणा जो समझी गै कि सैह तिन्हां दे बारे च ग्ला दा ऐ ।
\v 46 कने तिन्हां तिसियो पकड़णा चाया, अपर लोकां ते डरी गै क्जोकि सैह तिसियो भविष्यवक्ता मनदे थे ।
\c 22
\s व्याहे दा कने धामा दा उदारण
\r ( लूका 14 : 15-24 )
\p
\v 1 यीशु भिरी तिन्हां नैं उदारणा च ग्लाणां लग्गा,
\v 2 सुअर्ग दा राज्ज तिस राजे साइआं ऐ, जिन्हीं अपणे जागते दा व्याह कित्ता,
\v 3 कने तिन्हीं अपणे दासां जो घल्लया कि सादा दित्तेयां लोकां जो व्याह दी धामा च सदन; अपर तिन्हां ओणा नी चाया ।
\v 4 भिरी तिन्हीं होर दासां जो एह ग्लाई नैं घल्लया, सादा दित्तेयां लोकां नैं ग्ला: दिखा मैं धाम त्यार करी दित्तियो, मेरे दांद कने पाळेयो डंगर मारे गै हन, कने सब कुच्छ त्यार ऐ; व्याह दी धामा च ओआ ।’
\v 5 अपर सैह अणदेखी करी नैं चली पै: कोई अपणे खेतां जो, कोई अपणे वपारे जो ।
\v 6 होरनी लोकां जेह्ड़े बचा दे थे तिसदे दासां जो पकड़ी नैं तिन्हां दा अपमान कित्ता कने मारी दित्ते ।
\v 7 ताह्लू राजे जो गुस्सा आया, कने तिन्हीं अपणी सेना घल्ली नैं तिन्हां हत्यारेयां दा नाश कित्ता, कने तिन्हां दे सैहरेरां जो फूकी दित्ता ।
\v 8 ताह्लू तिन्हीं अपणे दासां नैं ग्लाया, ‘व्याह दी धाम तां त्यार ऐ अपर सादा दित्तेयां माणु इस लायक नी ठेहरे ।
\v 9 इसतांई चौराहेयां पर जा कने जितणे माणु तुहां जो मिलगे, सबना जो व्याह दी धामा च सद्दी लैयोआ ।’
\v 10 तिन्हां दासां सड़कां पर जाई नैं क्या बुरे क्या खरे, जितणे मिले, सारेयां जो किट्ठा कित्ता; कने व्याह दा घर परोणेयां नैं भरौईया ।
\p
\v 11 “जाह्लू राजा परोणेयां जो दिखणां अंदर आया, तां तिन्हीं तित्थु इक्की माणुये जो दिख्या, जिन्हीं व्याह दे कपड़े नी पैहनेयो थे ।
\v 12 तिन्हीं तिसते पूछया, हे दोस्त; तू व्याह दा कपड़ा पैहने बगैर ऐत्थू क्जो आई गैआ?’ तिसदा मुँ बंद होईया ।
\v 13 ताह्लू राजें दासां नैं ग्लाया, ‘इसदे हत्था पैरां बन्नी नैं तिसियो बाहर नैहरे च पाई दैआ, तित्थु रोणा कने दंद पिणा हुंगा ।
\v 14 क्जोकि सदेयो तां मत्ते हन अपर चुणेयो थोड़े हन ।”
\s कैसरे जो कर दैणां
\r ( मरकुस 12 : 13-17; लूका 20 : 20-26 )
\p
\v 15 ताह्लू फरीसियां जाई नैं अप्पु च विचार कित्ता कि तिसियो कदेइयां गल्लां च फसान ।
\v 16 तिन्हां अपणे चेलयां जो हेरोदियां सौगी तिस अल्ल एह ग्लाणे जो घल्लया, “हे गुरु अहां जाणदे हन कि तू सच्चा ऐ, कने परमात्में दा रस्ता सचाईयां नैं सखांदा ऐ, कने कुसी दी परवाह नी करदा, क्जोकि तू माणुआं दा मुँ दिखी नैं गल्लां नी करदा ।
\v 17 इसतांई अहां जो दस्स तू क्या सोच दा ऐ? कि कैसर राजे जो कर दैणां ठीक ऐ कि नी ।”
\v 18 यीशुयें तिन्हां दी दुष्टता जाणी नैं ग्लाया, “हे बेईमानो, मिन्जो क्जो परखा दे हन?
\v 19 करे दे सिक्के मिन्जो दस्सा ।” ताह्लू सैह तिस अल्ल इक्क सिक्का लैई आये ।
\v 20 तिन्हीं तिन्हां ते पूछया, “एह छाप कने नां कुस दा ऐ?”
\v 21 तिन्हां तिस नैं ग्लाया, कैसरे राजे दा ।” ताह्लू तिन्हीं तिन्हां नैं ग्लाया, जेह्ड़ा कैसर दा ऐ, सैह कैसर जो; कने जेह्ड़ा परमात्में दा ऐ, सैह परमात्में जो दैआ ।”
\v 22 एह सुणी नैं तिन्हां जो हैरानी होई, कने तिसियो छड्डी नैं चली गै । तिसी दिन सदूकी जेह्ड़ा ग्लादे हन कि मुड़देयां दिया बजाह ते जिंदा होणां ऐ ई नी, तिस अल्ल आये कने तिसते पूछया,
\s दुवारा ते जिंदा होणां कने व्याह
\r ( मरकुस 12 : 18-27; लूका 20 : 27-40 )
\p
\v 23 तिसी दिन सदूकी जेह्ड़ा ग्लादे हन कि मरेयां दिया बजाह ते जिंदा होणां ऐ ई नी, तिस अल्ल आये कने तिसते पूछया,
\v 24 हे गुरु, मूसें ग्लाया था कि जे कोई मरद बगैर औलादा मरी जाये, तां तिसदा भाऊ तिसदिया लाड़िया नैं व्याह करी नैं अपणे भाऊये तांई वंश पैदा करे ।
\v 25 हुण अहां दे ऐत्थू सत भाऊ थे; पैहला भाऊ व्याह करी नैं मरी गैआ, कने औलाद नी होणे दिया बजाह ते अपणियां लाड़िया जो अपणे भाऊये तांई छड्डी गैआ ।
\v 26 इआं ई दूयें भाऊयें कने त्रीयें भी कित्ता, कने सतां तिकर ऐही होया ।
\v 27 सबना दे बाद सैह जणांस भी मरी गैई ।
\v 28 हुण एह दस्सा जे जिंदे होणे पर सैह तिन्हां सतां भाऊआं च कुस दी लाड़ी होंगी? क्जोकि सैह सारेयां दी लाड़ी बणी चुकियो थी ।”
\v 29 यीशुयें तिन्हां जो जबाब दित्ता, तुहां पवित्रशास्त्रे कने परमात्में दी सामर्थी जो नी जाणदे; इसा बजाह ते इसा भूला च पैयो हन ।
\v 30 क्जोकि जिंदे होणे पर तिन्हां ना तां व्याह करणां कने ना व्याह च दित्ते जांगे अपर सुअर्गे च परमात्में दे दूतां साइआं होंगे ।
\v 31 अपर मरेयां दे जिंदे होणे दे बारे च क्या तुहां एह वचन नी पढ़ेया जेह्ड़ा परमात्में तुहां नैं ग्लाया :
\v 32 मैं अब्राहमे दा परमात्मां, कने इसहाके दा परमात्मां कने याकूबे दा परमात्मां ऐ? सैह मरेयां दा नी, अपर जिंदेयां दा परमात्मां ऐ ।”
\v 33 एह सुणी नैं माणु तिसदिया शिक्षा ते हैराण होये ।
\s सबते बडा हुक्म
\r ( मरकुस 12 : 28-34; लूका 10 : 25-28 )
\p
\v 34 जाह्लू फरीसियां सुणेया कि यीशुयें सदूकिआं दा मुँ बंद करी दित्ता, तां सैह कठरोये ।
\v 35 कने तिन्हां च इक्क कानून बनाणे आळें तिसियो परखणे तांई तिसते पूछया,
\v 36 “हे गुरु, व्यवस्था च कुण दैआ हुक्म बडा ऐ?
\v 37 तिन्हीं तिस नैं ग्लाया, “तू परमात्मां अपणे प्रभु नैं अपणे सारे मने कने अपणियां सारिया जान्नी कने अपणियां सरिया अक्ला नैं प्यार रख ।
\v 38 बडा कने खास हुक्म तां ऐही ऐ ।
\v 39 कने तिस साइआं एह दूआ हुक्म भी ऐ कि तू अपणे प्ड़ेसिये नैं अप्पु साइआं प्यार रख ।
\v 40 एह ई दो हुक्म सारी व्यवस्था कने भविष्यवक्तां दा आधार हन ।”
\s मसीह कुसदा पुत्तर ऐ ?
\r ( मरकुस 12 : 35-37; लूका 20 : 41-44 )
\p
\v 41 जाह्लू फरीसी कट्ठे थे, तां यीशुयें तिन्हां ते पूछया,
\v 42 मसीह दे बारे च तुहां क्या सोचदे हन? सैह कुस दा जागत ऐ?” तिन्हां तिस नैं ग्लाया, “दाऊदे दा ।”
\v 43 तिन्हीं तिन्हां ते पूछया, “तां दाऊद आत्मां च होई नैं तिसियो प्रभु क्जो ग्लादा ऐ?
\v 44 “प्रभुयें, मेरे प्रभुये नैं ग्लाया, मेरे सज्जे बैठ जाह्लू तिकर कि मैं तेरे बैरियां जो तेरे पैरां थलै नी करी दैं ।’
\v 45 भला, जाह्लू दाऊद तिसियो प्रभु ग्लांदा ऐ, तां तिसदा जागत किआं होया?”
\v 46 एह सुणी करी तिन्हां च कोई भी इक्क बोल नी ग्लाई सकेया । तिस दिने ते बाद कुसी जो भी तिसते कुच्छ पूछणे दी हिम्मत नी होई ।
\c 23
\s शास्त्रियां कने फरीसियां ते चुकनै रैह्आ
\r ( मरकुस 12 : 38,39; लूका 11 : 43-46; 20 : 45,46 )
\p
\v 1 ताह्लू यीशुयें लोकां कने अपणे चेलयां नैं ग्लाया,
\v 2 शास्त्री कने फरीसी मूसा दी गद्दिया पर बैठेयो हन,
\v 3 इसतांई सैह तुहां नैं जेह्ड़ा कुच्छ ग्लांन सैह करणां भी कने मनणा, अपर तिन्हां साइयां कम्मा मत करदे; क्जोकि सैह ग्लांदे तां हन अपर करदे नी ।
\v 4 सैह इक्क ऐदेया भारी बोझे जो चुकणां ओखा ऐ, बन्नी नैं तिस जो माणुआं दे मुडेयां पर रखदे हन; अपर अप्पु तिसियो अपणी उंगलिया नैं हिलाणां भी नी चाहंदे ।
\v 5 सैह अपणे सारे कम्म लोकां जो दसणे तांई करदे हन, सैह अपणे ताबीजां जो चौड़ा करदे कने अपणे कपड़ेयां दियां कनारियां जो जादा करदे हन ।
\v 6 धामा च खास - खास जगाह कने सभा च खास - खास आसण,
\v 7 बाजारां च नमस्ते, कने माणु च रब्बी गुलबाणां तिन्हां जो भांदा ऐ ।
\v 8 अपर तुहां रब्बी नी ग्लाणां, क्जोकि तुहां दा इक्को ई गुरु ऐ, कने तुहां सारे हन ।
\v 9 धरती पर कुसी जो अपणां पिता नी ग्लाणां क्जोकि तुहां दा इक्को ई पिता ऐ, जेह्ड़ा सुअर्गे च ऐ ।
\v 10 कने मालक भी नी ग्लाणां, क्जोकि तुहां दा इक्को ई मालक ऐ, मतलब मसीह ।
\v 11 जेह्ड़ा तुहां च बडा हो, सैह तुहां दा दास बणैं ।”
\v 12 जेह्ड़ा कोई अपणे आप्पे जो बडा बणांगा, सैह लोक्का कित्ता जांगा, कने जेह्ड़ा कोई अपणे आप्पे जो लोक्का बणांगा, सैह बडा कित्ता जांगा ।
\s शास्त्रियां कने फरीसियां दे पाखंडे दी निंदा
\r ( मरकुस 12 : 40 लूका 11 : 39-42, 44,52, 20 : 47 )
\p
\v 13 “हे पाखंडी शास्त्रियो कने फरीसियो, तुहां पर हाय! तुहां माणुआं तांई सुअर्गे दे राज्जे दा दुरआजा बंद करदे हन, ना तां तुहां अप्पु ई तिस च दाखल हुंदे हन कने ना तिस च अंदर जाणे आळेयां जो दाखल होणां दिंदे हन ।
\v 14 [ हे पाखंडी शास्त्रियो कने फरीसियो, तुहां पर हाय! तुहां विधवां दे घरां जो खाई जांदे हन, कने दसणे तांई बड़ी देर तिकर प्रार्थना करदे रैंह्दे हन : इसतांई तुहां जो मती सज्जा मिलणी ऐ ।]
\p
\v 15 हे पाखंडी शास्त्रियो कने फरीसियो, तुहां पर हाय! तुहां इक्की जणे जो अपणे मत च लैयोणे तांई पूरे जल कने जमीना च घूमदे हन, कने जाह्लू सैह मत च आई जांदा ऐ तां तिसियो अपणे ते दुगणां पाखंडी बणांंई दिंदे हन ।
\p
\v 16 “हे अन्ने अगुवो, तुहां पर हाय! जेह्ड़ा ग्लांदे हन कि जे कोई मंदरे च कसम खाये तां कुच्छ नी, अपर जे कोई मंदरे दे सोने दी कसम खाये तां तिस नैं बन्नूई जांगा ।
\v 17 हे मूर्खो कने अन्नेयो, कुण बडा ऐ; सोना या सैह मंदर जिसते सोना पवित्र हुंदा ऐ ।”
\v 18 भिरी ग्लांदे हन कि जे कोई वेदी दी कसम खाये तां कुच्छ नी, अपर जेह्ड़ा चढ़ावा तिस पर ऐ, जे कोई तिसदी कसम खाये तां बन्नूई जांगा ।
\v 19 हे अन्ने, कुण बडा ऐ, चढ़ावा या वेदी जिसते चढ़ावा पवित्र हुंदा ऐ ।”
\v 20 इसतांई जेह्ड़ा वेदी दी कसम खांदा ऐ, सैह तिसदी कने जेह्ड़ा कुच्छ तिस पर ऐ, तिसदी भी कसम खांदा ऐ ।
\v 21 जेह्ड़ा मंदरे दी कसम खांदा ऐ, सैह तिसदी कने तिस च रैहणे आळे दी भी कसम खांदा ऐ,
\v 22 जेह्ड़ा मंदरे दी कसम खांदा ऐ, सैह परमात्में दे सिहासणे दी कने तिस पर बैणे आळे दी भी कसम खांदा ऐ ।
\p
\v 23 “हे पाखंडी शास्त्रियो कने फरीसियो, तुहां हाय, तुहां पुदीने, कने सौंफ, कने जीरे दा दसमा अंश दिंदे हन, अपर तुहां व्यवस्था दी गंभीर गल्लां जो मतलब न्याय, कने दया, कने वसुआसे जो छड्डी दित्ता ऐ; चाइदा था कि इन्हां जो भी करदे रैंह्दे कने तिन्हां जो भी नी छडदे ।
\v 24 हे अन्ने अगुवो, तुहां मच्छरे जो तां छाणी दिंदे हन, अपर ऊंटे जो निगळी जांदे हन ।
\p
\v 25 “हे पाखंडी शास्त्रियो कने फरीसियो, तुहां कटोरे कने थालिया जो उपरे उपरे तां मांजदे हन अपर सैह अंदरे लालची कने स्वार्थ नैं भरेयो हन ।
\v 26 हे अन्ने फरीसी पैहले कटोरे कने थालिया जो अंदरे ते मांज कि सैह बाहरे ते भी साफ़ होयें ।
\p
\v 27 “हे पाखंडी शास्त्रियो कने फरीसियो, तुहां तां देहय दुस्सदे हन कि जिआं कब्रा सफेदी पोचियो होयें जेह्ड़ी उपरे ते छैल दुस्सदी ऐ, अपर अंदर मुड़देयां दी हड्डियां कने सब तरांह दी गन्दगियां नैं भरौइआं हन ।
\v 28 इस तरीके नैं तुहां भी उपरे ते माणुआं जो धर्मी दुस्सदे हन, अपर अंदर पाखंडे कने अधर्मे नैं भरौयो हन ।
\s शास्त्रियां कने फरीसियां पर सज्जा दी भविष्यवाणी
\r ( लूका 11 : 47-51 )
\p
\v 29 हे पाखंडी शास्त्रियो कने फरीसियो, तुहां पर हाय; तुहां भविष्यवक्तां दियां कब्रां सवारंदे कने धर्मियां दियां कब्रां बणांदे हन,
\v 30 कने ग्लांदे हन, ‘जे अहां अपणे पितरां दे दिना च होंदे तां भविष्यवक्तां दी हत्या च तिन्हां दे गवाह नी होंदे ।
\v 31 इसते तां तुहां अपणे पर अप्पु ई गवाही दिंदे हन कि तुहां भविष्यवक्तां दे हत्यारेयां दी औलाद हन ।
\v 32 तुहां अपणे पितरां दे पापे दा घड़ा पूरी तरांह भरी दैआ ।
\v 33 हे कीड़े दे बच्चो, कने दगाबाजो तुहां नरके दी सज्जा ते किआं बचणां ।”
\v 34 इसतांई दिखा, मैं तुहां अल्ल भविष्यवक्तां कने अक्लमंदा कने शास्त्रियां जो घल्लदा; अपर तुहां तिन्हां च कुच्छना जो मारी दैणां कने कुच्छना जो सूलिया पर टूंगगे कने कुच्छना जो अपणे आराधनालयां च कोड़े मारगे कने इक्की सैहरे दूये सैहरे च खदेड़दे फिरगे ।
\v 35 जिसते धर्मी हाबीले ते लैई नैं बिरिक्याह दे पुत्तर जकरियाह तिकर, जिसियो तुहां मंदरे कने वेदी दे बिच मारी दित्या था, जितणे धर्मियां दा खून धरतिया पर बहाया ऐ सैह सब तुहां दे मुँडे पर पोणां ऐ ।
\v 36 मैं तुहां नैं सच ग्लांदा, एह सब गल्लां इस बग्त दे लोकां पर आई पोंगियां ।
\s यरूशलेमें तांई विलाप
\r ( लूका 13 : 34,35 )
\p
\v 37 हे यरूशलेम, हे यरूशलेम! तू भविष्यवक्तां जो मारी दिंदा ऐ, कने जेह्ड़े तिज्जो अल्ल घल्लयो, तिन्हां पर पथराव करदा ऐ । कितणी ई बार मैं चाया कि जिआं कुक्ड़ी अपणे बच्चेयां जो अपणे पंखा थलै किट्ठा करदी ऐ, तिआं मैं तेरे जागतां जो किट्ठा करी लैं, अपर तुहां लोकां नी चाया ।
\v 38 दिखा, तुहां दा घर तुहां तांई उजाड़ होई गैआ ऐ ।
\v 39 क्जोकि मैं तुहां नैं ग्लांदा कि हुण ते जाह्लू तिकर तुहां नी ग्लांगे, “धन ऐ सैह, जेह्ड़ा प्रभु दे नांये ते ओंदा ऐ ताह्लू तिकर तुहां मिन्जो भिरी कदी नी दिखगे ।
\c 24
\s मंदरे दे विनाश दी भविष्यवाणी
\r ( मरकुस 13 : 1,2; लूका 21 : 5,6 )
\p
\v 1 जाह्लू यीशु मंदरे ते निकळी नैं जा दा था, तां तिसदे चेले तिसियो मंदरे दी रचना दस्सणे तांई तिस अल्ल आये ।
\v 2 तिन्हीं तिन्हां नैं ग्लाया, “तुहां एह सब दिखा दे हन ना! मैं तुहां नैं सच ग्लांदा, ऐत्थू पत्थरे पर पत्थर भी नी रैंहणां जेह्ड़ा टाया नी जाणां ।
\s संकट कने क्लेश
\r ( मरकुस 13 : 3-13; लूका 21 : 7-19 )
\p
\v 3 जाह्लू सैह जेतून प्हाड़े पर बैठया था, तां चेलयां पड़दे च तिस अल्ल आई नैं ग्लाया, अहां जो दस्सा कि एह गल्लां काह्लू हुंगियां? तेरे ओणे दा कने संसार दे अंत दा क्या नशाण हुंगा?”
\v 4 यीशुयें तिन्हां जो जबाब दित्ता, “चुकनै रैह्आ, कोई तुहां जो नी भकाई पां,
\v 5 क्जोकि मत्ते ते ऐदेय होंगे जेह्ड़े मेरे नांये ते आई करी ग्लांगे, मैं मसीह ऐ, कने मतेआं जो भकांगे ।
\v 6 तुहां लड़ाईयां कने लड़ाईयां दी चर्चा सुणगे, तां घबराई मत जांदे क्जोकि इन्हां दा होणां जरूरी ऐ, अपर तिस बग्त अंत नी हुंगा ।
\v 7 क्जोकि जाति पर जाति राज्जे पर राज्जे चढ़ाई करणी, कने जगाह जगाह अकाल पोणे हन, कने हिलण होंगे ।
\v 8 एह सारियां गल्लां तकलीफां दी शुरूआत होणी ऐ ।
\v 9 ताह्लू सैह सताव दैणे तांई तुहां जो पकड़ुआंगे, कने तुहां जो मारी दिंगे, कने मेरे नांये दिया बजाह ते सारेयां देशां दे माणु तुहां नैं बैर रखगे ।
\v 10 ताह्लू मत्ते ठोकर खांगे, इक्की दूये जो पकड़ुआंगे, इक्की दूये नैं बैर रखगे ।
\v 11 मते झूठे भविष्यवक्ता उठी खड़ौंगे, कने मतेआं जो भकांगे ।
\v 12 अधर्मे दे बदणे ते मतेआं दा प्यार ठंडा पैई जाणां,
\v 13 अपर जेह्ड़ा अन्त तिकर सबर रखणां, तिस दा उद्धार होणां ।
\v 14 कने राज्जे दा एह सुसमाचार सारे संसारे च प्रचार कित्ता जांगा, कि सारे देशां पर गवाही होयें, भिरी अन्त आई जाणां ।
\s महासंकट
\r ( मरकुस 13 : 14-23; लूका 21 : 20-24 )
\p
\v 15 इसतांई जाह्लू तुहां तिसा उजाड़णे आळी घृणित चीज्जा पवित्र जगाह च खड़ौतियो दिखन, जिसदी चर्चा दानिय्येल भविष्यवक्तें कित्तियो थी, (जेह्ड़ा पढ़े, सैह समझे ),
\v 16 ताह्लू जेह्ड़ा यहूदिया सैहरे च होन सैह प्हाडां पर नठी जान ।
\v 17 जेह्ड़ा छता पर होन, सैह अपणे घरें समान लैणे जो थलै नी लौन;
\v 18 कने जेह्ड़ा खेतां च होन, सैह अपणां कपड़ा लैणे जो पचांह् नी हटन ।
\p
\v 19 तिन्हां दिनां च जेह्ड़ी जणांस गर्भवती कने दूद पिलांदी होंगी, तिन्हां तांई हाय, हाय ।
\v 20 प्रार्थना करा कि तुहां जो ठंडी च या सब्त दे दिन नठणां नी पौंये ।
\v 21 ~ क्जोकि तिस बग्त ऐदया भारी सताव होणां, जिआं ना तां संसार दे शुरू ते अज्जे तिकर होया कने ना ई कदी होणां ।
\v 22 जे सैह दिन घटाये नी जांदे तां कोई भी माणु नी बचणां, अपर चुणेयां दिया बजाह ते सैह दिन घटाये जाणे ।
\v 23 तिस बग्त जे कोई तुहां नैं ग्लां, ‘दिखा, मसीह ऐत्थू ऐ !’ या औत्थू ऐ ! तां वसुआस मत करदे ।
\p
\v 24 क्जोकि झूठे मसीह कने झूठे भविष्यवक्ता उठी खड़ौंणे, कने बडे चमत्कार, कने अदभुत कम्म दस्सणे कि जे होई सकें तां चुणेयां जो भी भकाई दैन ।
\v 25 दिखा, मैं पैहले ते तुहां नैं एह सारा कुच्छ ग्लाई दित्ता ऐ ।
\v 26 इसतांई जे सैह तुहां नैं ग्लान, दिखा, सैह बणे च ऐ, तां बाहर मत निकळी जांदे; या ‘दिखा, सैह कोठियां च ऐ’, तां वसुआस मत करदे ।
\p
\v 27 क्जोकि जिआं बिजली पूरव ते निकळी नैं पशिचमे तिकर चमकदी ऐ, तिआं ई माणुये दे पुत्तरे दा भी ओणां ।
\v 28 जित्थू लाश हो, तित्थु इलणी कट्ठियां होणियां ।
\s माणुये दे पुत्तरे दा ओणां
\r ( मरकुस 13: 24-27; लूका 21 : 25-28 )
\p
\v 29 तिन्हां दिनां दे सताव दे इकदम बादे च सूरज नैहरा होई जाणां, कने चन्द्रमे दी लौ चली जांगी, कने तारे अम्बरे ते पैई जाणां कने अम्बरे दियां शक्तियां हिलाईयां जाणियां ।
\v 30 ताह्लू माणु दे पुत्तरेदा नशाण अम्बरे च दुस्सणां, कने ताह्लू धरती दे सारे कुळां दे माणु छाती पीटणी; कने माणु दे पुत्तर जो बडी सामर्था कने एश्वर्य दे सौगी अम्बरे बीच बदळां पर ओंदे दिखणां ।
\v 31 ~ सैह तुरही दी बडी उआजा सौगी अपणे दूतां जो घल्लगा, कने सैह अम्बरे दे इस बन्ने ते उस बन्ने तिकर, चौंनी दिशाओं ते तिसदे चुणेयां जो कट्ठा करगे ।
\s धूड़े दे रूखे दा उदारण
\r ( मरकुस 13: 28-31; लूका 21 : 29-33 )
\p
\v 32 धूड़े दे रूखे ते एह शिक्षा लैआ; जाह्लू तिसदियां डालियां नर्म होई जांदी कने पतर निकळणां लगदे हन, तां तुहां जाणी लैंदे हन कि गर्मी नैड़े ऐ ।
\v 33 इस तरीके नैं जाह्लू तुहां इन्हां सारियां गल्लां जो दिखा, तां जाणी लैआ कि सैह नैड़े ऐ, जे दुरआजे पर ई ऐ ।
\v 34 मैं तुहां नैं सच ग्लांदा कि जाह्लू तिकर एह सारियां गल्लां पूरियां ना होई लैंन, ताह्लू तिकर इसा पीढ़िया दा अन्त नी होणां ।
\v 35 अम्बर कने धरती टली जांगे, अपर मेरियां गल्लां कदी नी टलगी ।
\s जागदे रैह्आ
\r ( मरकुस 13: 32-37; लूका 17 : 26-30, 34-36 )
\p
\v 36 तिस दिने कने तिस बग्ते दे बारे च कोई नी जाणदा, ना सुअर्ग दे दूत कने ना पुतर, अपर सिर्फ पिता ।
\v 37 जिआं नूह दे दिन थे तिआं ई माणुये दे पुत्तरे दा ओणा भी हुंगा ।
\v 38 क्जोकि जिआं जल प्रलय ते पैहले दे दिनां च, जिस दिन तिकर कि नूह जाह्जे पर नी चढ़या, तिस दिन तिकर लोक खांदे पींदे थे, कने तिन्हां लोकां च व्याह होंदे थे ।
\v 39 कने जाह्लू तिकर जल प्रलय आई करी तिन्हां सारेयां जो रड़ाई नी लैई गैआ, ताह्लू तिकर तिन्हां जो कुच्छ भी पता नी लगेया; तिआं ई माणु दे पुत्तरे दा ओणा भी हुंगा ।
\v 40 तिस बग्त दो माणु खेतां च होंगे, इक्क लैई लैआ जाणां कने दूआ छड्डी दैणां ।
\v 41 दो जणांसां चक्की पिआ दियां हुंगिया, इक्क लैई ली जांगी कने दूई छड्डी दित्ती जांगी ।
\v 42 इसतांई जागदे रैह्आ, क्जोकि तुहां नी जाणदे कि तुहां दा प्रभु कुस दिन ओंगा
\v 43 अपर एह जाणी लैआ कि जे घरे दा मालक जाणदा हुंदा कि चोर कुस बग्त ओंगा तां जागदा रैंह्दा, कने अपणे घरे च सेंध लगणा नी दिंदा ।
\v 44 इसतांई तुहां भी त्यार रैह्आ, क्जोकि जिस बग्त दे बारे च तुहां सोचदे भी नी हन, तिस बग्त माणु दा पुत्तर आई जांगा ।
\s वसुआसी कने वेवसुआसी दास
\r ( लूका 12 : 41-48 )
\p
\v 45 कने सैह वसुआसे जोग्गा कने अक्लमंद दास कुण ऐ, जिसियो मालकें अपणे दास चाकरां पर अधिकारी ठेहराया कि बग्ते पर तिन्हां जो खाणां दैं?
\v 46 धन ऐ सैह दास, जिसियो तिसदा मालक आई नैं ऐदया ई करदे पान ।
\v 47 मैं तुहां नैं सच ग्लांदा, सैह तिसियो अपणी सारिया जायदाता पर अधिकारी ठेहरांगा ।
\v 48 अपर जे सैह दुष्ट दास सोचणां लग्गे कि मेरे मालके दे ओंणे च देर ऐ ।
\v 49 कने अपणे साथी दासां जो मारणां लग्गें, कने पियक्कड़ां सौगी खां पीयें ।
\v 50 तां तिस दासे दे मालकें ऐसे दिन ओणां, जाह्लू सैह तिसदा इंतजार भी नी करदा होणां,
\v 51 कने ऐसा बग्त जिसियो सैह नी जाणदा होयें, ताह्लू सैह तिसियो भारी ताड़णां दिंगा कने तिसदा हिस्सा बेईमानां सौगी ठेहराया तित्थु रोणां कने दंद पीणां हुंगा ।
\c 25
\s दस कुआरिआं कुड़ियां दा उदारण
\p
\v 1 “सुअर्गे दा राज्ज तिन्हां दस कुंआरियां साइआं होणां जेह्ड़ियां अपणी मशालां लैई नैं लाड़े नैं मिलणे जो निकळियां ।
\v 2 तिन्हां च पंज मूर्ख कने पंज समझदार थियां ।
\v 3 मूर्खां अपणियां मशालां तां लैइआं, अपर अप्पु सौगी तेल नी लैआ;
\v 4 अपर समझदारां अपणी मशालां दे सौगी अपणियां कुपियां च तेल भी भरी लैआ ।
\v 5 जाह्लू लाड़े दे ओणे च देर होई, तां सैह सारियां बोर होणां लगियां कने सोई चलियां,
\p
\v 6 कने आधिया राती धूम मची दिखा, कि लाड़ा ओआ दा ऐ ! तिस नैं मिलणे तांई चला ।”
\v 7 ताह्लू सैह सारियां कुआंरियां उठी नैं मशालां जो ठीक करणां लगियां ।
\v 8 ताह्लू मुर्खां समझादारां नैं ग्लाया, ‘अपणे तेले च थोड़ा दिया अहां जो भी दैआ, क्जोकि अहां दियां मशालां बुझणां लग्गी पिआं ।’
\v 9 अपर समझदारां जबाब दित्ता, मुशकल ऐ एह अहां तांई कने तुहां तांई पूरा नी होणां; खरा तां एह ऐ कि तुहां बेचणे आळेयां अल्ल जाई नैं अपणे तांई खरीदी करी लैई ओआ ।
\v 10 जाह्लू सैह खरीदणा जा दियां थियां तां लाड़ा आई रैह्आ, कने जेह्ड़ियां त्यार थियां, सैह तिस सौगी व्याह दे घरे च चली गैईयां कने दुरआजा बंद करी दित्ता ।
\v 11 इसदे बाद सैह दूइआं कुआंरियां भी आई नैं ग्लाणां लगियां, ‘हे मालक, ‘हे मालक अहां तांई दुरआजे खोली दैआ ।
\v 12 तिन्हीं जबाब दित्ता, ‘मैं तुहां नैं सच ग्लांदा, मैं तुहां जो नी जाणदा ।
\v 13 इसतांई जागदे रैह्आ, क्जोकि तुहां ना तिस दिने जो जाणदे हन, ना तिस बग्ते जो ।
\s सिक्केयां दा उदारण
\r ( लूका 19 : 11-27 )
\p
\v 14 क्जोकि एह तिस माणुये दी हालत ऐ जिन्हीं प्रदेश जांदे बग्त अपणे दासां जो सद्दी नैं अपणी जायदात तिन्हां जो सौंपी दित्ती ।
\v 15 तिन्हीं इक्की जो पंज सिक्के, दूये जो दो सिक्के, कने त्रीये जो इक्क सिक्का , हर इक्क जो तिसदिया हेसियता मताबक दित्ता, कने ताह्लू प्रदेश चली गैआ ।
\v 16 तां जिसियो पंज सिक्के मिलेयो थे, तिन्हीं ताह्लू जाई नैं लैण दैण कित्ता, कने पंज सिक्के होर कमाये ।
\v 17 इस तरीके नैं जिसजो दो मिलेयो थे, तिन्हीं भी दो होर सिक्के कमाये ।
\v 18 अपर जिसजो इक्क सिक्का मिलेया था, तिन्हीं जाई नैं चिक्क खुणी, कने अपणे मालके दे सिक्के जो छुपाई दित्ता ।
\p
\v 19 मतेआं दिनां बाद तिन्हां दासां दा मालक आई नैं तिन्हां ते हसाब लैणां लग्गा ।
\v 20 जिसजो पंज मिलेयो थे, तिन्हीं पंज सिक्केहोर लैआई नैं ग्लाया, ‘हे मालक, तैं मिन्जो पंज सिक्के दित्तेयो थे, दिख, मैं पंज सिक्केहोर कमाये हन ।
\v 21 तिसदे मालकें तिस नैं ग्लाया, ‘धन, हे अच्छे कने वसुआसे जोग्गे दास, तू थोड़े च वसुआसे जोग्गा रैह्आ; मैं तिज्जो मत्तियां चीज्जां दा अधिकारी बणांगा । अपणे मालके दिया खुशीया च सेहभागी हो ।
\p
\v 22 “कने जिसजो दो सिक्के मिलेयो थे, तिन्हीं भी आई नैं ग्लाया, ‘हे मालक, तैं मिन्जो दो सिक्के दित्तेयो थे, दिख, मैं दो सिक्के होर कमाये हन ।’
\v 23 तिसदे मालकें तिस नैं ग्लाया, ‘धन, हे अच्छे कने वसुआसे जोग्गे दास, तू थोड़े च वसुआसे जोग्गा रैह्आ; मैं तिजो मतिआं चीज्जां दा अधिकारी बणांगा । अपणे मालके दिया खुशीया च सेहभागी हो ।’
\p
\v 24 “अपर जिसियो इक्क सिक्का मिलेया था, तिन्हीं आई नैं ग्लाया, ‘हे मालक, मैं तिज्जो जाणदा था कि तू कठोर माणु ऐ, तू जित्थू नी बांदा औत्थू कट्दा ऐ, कने जित्थू नी छींड़कदा औत्थू ते भी बटीणदा ऐ ।
\v 25 इसतांई मैं डरी गैआ कने जाई नैं तेरा सिक्का चिक्का च छुपाई दित्ता । दिख, जेह्ड़ा तेरा ऐ, सैह एह ऐ ।’
\v 26 तिसदे मालकें तिसियो जबाब दित्ता, ‘हे दुष्ट कने आलसी दास, जाह्लू तू एह जाणदा था कि जित्थू मैं नी बाया औत्थू ते कट्दा, कने जित्थू मैं नी छींड़केया औत्थू ते बटीणदा ऐ;
\v 27 तां तिज्जो चाइदा था कि मेरा सिक्का अड़तिआं जो दैई दिंदा, कने मैं आई नैं अपणां पैसा ब्याजे समेत लैई लैंदा ।
\v 28 इसतांई सैह सिक्का तिस ते लैई लैआ, कने जिस अल्ल दस सिक्के हन, तिसियो दैई दैआ ।
\v 29 क्जोकि जिस कुसी अल्ल ऐ, तिसियो होर दित्ता जाणां; कने तिस अल्ल मता होई जाणां, अपर जिस अल्ल नी ऐ, तिसते सैह भी, जेह्ड़ा तिस अल्ल ऐ, लैई लैआ जाणां ।
\v 30 कने इस निकम्मे दासे जो बाहरे आळे नैहरे च सट्टी दैआ, जित्थू रोणां कने दंद पिणां हुंगा ।
\s न्याय दा दिन
\p
\v 31 जाह्लू माणु दा पुत्तर अपणी महिमा च ओंगा कने सारे सुअर्गदूत तिस सौगी ओंगे, तां सैह अपणी महिमा दे सिंहासणे पर विराजमाण होणां ।
\v 32 कने सारियां जातिआं तिस सामने किठियां कित्तियां जाणियां; कने जिआं चरवाहा भेडां जो बकरियां ते लग्ग करी दिंदा ऐ, तिआं ई सैह तिन्हां जो इक्की दूये ते लग्ग करगा ।
\v 33 सैह भेडां जो अपणे सज्जें पास्सें कने बकरियां जो खब्बें पास्सें खड़ा करगा ।
\v 34 ताह्लू राजा अपणे सज्जें पास्सें आळेयां नैं ग्लाणां, हे मेरे पिता दे धन लोको, ओआ, तिस राज्जे दे अधिकारी होई जा, जेह्ड़ा संसारे दे शुरू ते ई तुहां तांई त्यार कित्या ऐ ।
\v 35 क्जोकि मैं भूखा था, कने तुहां मिन्जो खाणे जो दित्ता, मैं प्यासा था कने तुहां मिन्जो पाणी पियाया; मैं परदेशी था, कने तुहां ने मिन्जो अपणे घरें ठेहराया;
\v 36 मैं नंगा था, कने तुहां मिन्जो कपड़े पैहणाये; मैं बमार था, कने तुहां मेरा सकशांत लैआ, मैं जेला च था कने तुहां मिन्जो नैं मिलणां आये ।
\p
\v 37 ताह्लू धर्मी तिस जो जबाब दिंगे, ‘हे प्रभु अहां कधेड़ी तिज्जो भूखा दिख्या कने खाणां खुआया? कने प्यासा दिख्या कने पाणी पियाया?
\v 38 अहां कधेड़ी तिज्जो परदेशी दिख्या कने अपणे घरें ठेहराया? या नंगा दिख्या कने कपड़े लौआये?
\v 39 अहां कधेड़ी तिज्जो बमार या जेला च दिख्या कने तिज्जो नैं मिलणां आये?”
\v 40 ताह्लू राजा तिन्हां जो जबाब दिंगा, मैं तुहां नैं सच ग्लांदा कि तुहां जेह्ड़े मेरे इन्हां लोक्के ते लोक्के आं च कुसी इक्की सौगी कित्ता, सैह समझा मिन्जो सौगी कित्ता ।’
\p
\v 41 ताह्लू सैह खब्बे पास्सें आळेयां नैं ग्लांगा, ‘हे शापित लोको, मेरे सामणे ते तिस सदा दी अग्गी च चली जा, जेह्ड़ी सैताने कने तिसदे दूतां तांई त्यार कित्तियो ऐ ।
\v 42 क्जोकि मैं भूखा था, कने तुहां मिन्जो खाणे जो नी दित्ता; मैं प्यासा था, कने तुहां पाणी नी पियाया;
\v 43 मैं परदेशी था, कने तुहां ने मिन्जो अपणे घरें नी ठेहराया; मैं नंगा था, कने तुहां कपड़े नी पैहणाये; मैं बमार कने जेला च था, कने तुहां मेरी सुधि नी लैई ।
\p
\v 44 ताह्लू तिन्हां जबाब दैणां, ‘हे प्रभु अहां तिज्जो कधेड़ी भूखा, कने प्यासा, कने परदेशी, कने नंगा, कने बमार, कने जेला च दिख्या, कने तेरी सेवा टहल नी कित्ती?”
\v 45 ताह्लू तिन्हीं तिन्हां जो जबाब दैणां, ‘मैं तुहां नैं सच ग्लांदा कि तुहां जेह्ड़े इन्हां लोक्के ते लोक्केयां च कुसी इक्की सौगी नी कित्ता. सैह मिन्जो सौगी भी नी कित्ता ।’
\v 46 कने एह सदा दी सज्जा भोगगे पर धर्मी सदा दी जिन्दगिया च प्रवेश करगे ।
\c 26
\s यीशु मसीह जो जान्नी ते मारणे दी साजस
\r ( मरकुस 14 : 1,2; लूका 22 : 1,2; यूहन्ना 11: 45-53 )
\p
\v 1 जाह्लू यीशु एह सारियां गल्लां ग्लाई बैठा तां अपणे चेलयां नैं ग्लाणां लग्गा,
\v 2 तुहां जाणदे हन कि दू दिना दे बाद फसह दा तौआर ऐ, कने माणु दा पुत्तर सूलिया पर टूंगणे तांई पकड़ुआया जाणां,
\p
\v 3 ताह्लू प्रधान याजक कने प्रजा दे पुरनिये काइफा नाये दा महायाजक दे अंगणे च कट्ठरोई गै ।
\v 4 कने अप्पु च सोच - वचार करणां लग्गे कि यीशु जो धोखे नैं पकड़ी नैं मारी दैन ।
\v 5 अपर सैह ग्लांदे थे, “तौआरे दे बग्त नी, कुत्की इआं ना होयें कि लोक एकजुट होई जान ।”
\s बैतनिय्याह च यीशु मसीह दा अभिषेक
\r ( मरकुस 14 : 3-9; यूहन्ना 12 : 1-8 )
\p
\v 6 जाह्लू यीशु बैतनिय्याह च शमौन कोढ़िये दे घरें था,
\v 7 तां इक्क जणांस संगमरमरे दे भांडे च कीमती इत्र लैई आई कने तिस दे मुँडे पर डोली दित्ता ।
\v 8 एह दिखी नैं तिसदे चेले नराज होये कने ग्लाणां लग्गे, “इसदी क्जो बरबादी कित्ती गैई?
\v 9 इसियो तां खरे रेटे च बेची नैं गरीबां जो बंडया जाई सकदा था ।”
\v 10 एह जाणी नैं यीशुयें तिन्हां नैं ग्लाया, इसा जणांसा जो क्जो सता दे हन? तिन्नैं मिन्जो सौगी भलाई कित्ती ऐ ।
\v 11 कंगाल तां तुहां सौगी सदा रैंह्दे हन, अपर मैं तुहां सौगी सदा नी रैंह्गा ।
\v 12 तिन्नै मेरे शरीरे पर जेह्ड़ा एह इत्र डोलेया ऐ, सैह मेरे अंतिम संस्कार होणे तांई कित्ता ऐ ।
\v 13 मैं तुहां नैं सच ग्लांदा कि सारे संसारे च जित्थू कुत्की एह सुसमाचार प्रचार कित्ता जांगा, तित्थु तिसदे इस कम्मे दी चर्चा भी तिसदिया यादा च कित्ती जांगी ।”
\s यहूदा इस्करियोतिये दा धोखा
\r ( मरकुस 14 : 10,11; लूका 22 : 3-6 )
\p
\v 14 ताह्लू यहूदा इस्करियोतियें, जेह्ड़ा बाराह चेलयां च इक्क था, प्रधान याजकां अल्ल जाई नैं ग्लाया,
\v 15 जे मैं तिसियो तुहां दे हुआले करी दैं तां मिन्जो क्या दिंगे?’ तिन्हां तिसियो तीई चांदी दे सिक्के तौली नैं दैई दित्ते ।
\v 16 कने सैह तिस बग्त ते तिसियो पकड़ुआणे दा मौका तोपणां लग्गा ।
\s यीशु मसीह दा चेलयां सौगी फसह दा आखरी खाणां
\r ( मत्ती 14 :12-21; लूका 22 : 7-13, 21-23; यूहन्ना 13 : 21-30 )
\p
\v 17 अखमीरी रोटी दे तौआरे दे पैहले दिन चेले यीशु अल्ल आई नैं पूछणां लग्गे, “तू कुत्थू चाहंदा ऐ कि अहां तिज्जो तांई फसह खाणे दी त्यारी करन?
\v 18 तिन्हीं ग्लाया, “सैहरे च अमुक माणुये अल्ल जाई नैं तिस नैं ग्ला, ‘गुरु ग्ला दा ऐ कि मेरा बग्त नैड़े आई गैआ ऐ । मैं अपणे चेलयां सौगी तेरे ऐत्थू तौआर मनाणां चाहंदा ।”
\v 19 चेलयां यीशु दा हुक्म मनेया कने फसह त्यार कित्ता ।
\p
\v 20 जाह्लू संज होई तां सैह बारां चेलयां सौगी खाणां खाणे तांई बैठया ।
\v 21 जाह्लू सैह खा दे थे तां तिन्हीं ग्लाया, “मैं तुहां नैं सच ग्लांदा कि तुहां च कोई इक्क मिन्जो पकड़ुआंगा ।”
\v 22 इसा गल्ला पर सैह बड़े उदास होये, कने सब चेले इक्क करी नैं तिसते पूछणां लग्गे, “हे गुरु, क्या सैह मैं ऐ?”
\v 23 तिन्हीं जबाब दित्ता, “जेह्ड़ा मिन्जो सौगी इक्की थालिया च खा दा ऐ, सैई मिन्जो पकड़ुआंगा ।
\v 24 माणु दा पुत्तर तां जिआं तिसदे बारे च लिख्या ऐ, तिआं ई जाणां; अपर तिस माणु तांई शोक ऐ जिसदिया बजाह ते माणु दा पुत्तर पकड़ुआया जाणां ऐ :जे तिस माणु दा जन्म ई नी हुंदा, तां तिस तांई खरा हुंदा ।”
\v 25 ताह्लू तिस दे पकड़ुआणे आळे यहूदा ग्लाणां लग्गा, “हे रब्बी , क्या सैह मैं ऐ?” तिन्हीं तिस नैं ग्लाया, “तू ग्लाई बैठा ।”
\s प्रभु भोज
\r ( मरकुस 14 :22-26; लूका 22 : 14-20; 1 कुरिन्थियों 11 : 23-25 )
\p
\v 26 जाह्लू सैह खा दे थे यीशुयें रोटी लैई कने आशीर्वाद मंगी नैं तोड़ी, कने चेलयां जो दैई नैं ग्लाया, “लैआ, खा; एह मेरी देह ऐ ।”
\v 27 भिरी तिन्हीं कटोरा लैई नैं धन्यावाद कित्ता, कने तिन्हां जो दैई नैं ग्लाया, “तुहां सारे इस कटोरे ते पीआ,
\v 28 क्जोकि एह वायदे दा मेरा सैह खून ऐ, जेह्ड़ा मतेआं दे पापां दी माफी दे निमित बहाया जांदा ऐ ।
\v 29 मैं तुहां नैं ग्लांदा कि अंगूरा दा एह रस तिस दिन तिकर कदी नी पींगा, जाह्लू तिकर तुहां सौगी अपणे पिता दे राज्ज च नौआं नी पीयें ।”
\v 30 भिरी सैह भजन गाई नैं जेतून प्हाड़े पर गै ।
\s पतरसे दे मुकरी जाणे दी भविष्यवाणी
\r ( मरकुस 14 : 27-31; लूका 22 : 31-34; यूहन्ना 13 : 36-38 )
\p
\v 31 ताह्लू यीशुयें तिन्हां नैं ग्लाया, “तुहां सारे अज्ज ई राती जो मेरे बारे च ठोकर खांगे, क्जोकि लिखेया ऐ, मैं चरवाहे जो मारगा, कने धणे दियां भेडां रुआंह परांह खंडरोई जागियां ।
\v 32 अपर मैं अपणे जिंदे होणे दे बाद तुहां ते पैहले गलीले जो जांगा ।”
\v 33 इस पर पतरसें तिस नैं ग्लाया, “जे सारे तेरे बारे च ठोकर खान तां खान, अपर मैं कदी बी ठोकर नी खांगा ।”
\v 34 यीशुयें तिस नैं ग्लाया, “मैं तिज्जो नैं सच ग्लांदा कि अज्ज राती ई कुक्ड़े दी बांग दैणे ते पैहले तैं त्रै बरी मिन्जो ते मुकरणां ।”
\v 35 पतरस यीशु नैं ग्लाणां लग्गा, “जे मिन्जो तिज्जो सौगी मरणां भी पोंगा तमी मैं तिज्जो ते कदी नी मुकरणां ।” कने इआं ई सारे चेले भी ग्लाणां लग्गे ।
\s गतसमनी बागे च प्रार्थना
\r ( मरकुस 14 : 32-42; लूका 22 : 39-46 )
\p
\v 36 ताह्लू यीशु अपणे चेलयां सौगी गतसमनी नाये दिया इक्की जगाह च आया कने अपणे चेलयां नैं ग्लाणां लग्गा, ऐत्थू बैई रैहनेयों, जाह्लू तिकर मैं औत्थू जाई नैं प्रार्थना करें ।”
\v 37 सैह पतरस कने जबदिये दे दूनी जागतां जो सौगी लैई गैआ, कने दुखी कने बैचेन होणां लग्गा ।
\v 38 ताह्लू तिन्हीं तिन्हां नैं ग्लाया, “मेरा जी बड़ा दुखी ऐ, ऐत्थू तिकर कि मेरी जान्न निकळी जा दी ऐ । तुहां ऐत्थू रुका कने मिन्जो सौगी जागदे रैह्आ ।”
\v 39 भिरी सैह थोड़ा होर गांह जाई नैं मुँमें दे भार पैईया, कने एह प्रार्थना कित्ती, “हे मेरे पिता, जे होई सकें तां एह दुखे दा बग्त मिन्जो ते टली जां, तमी मैं जिआं मैं चाहंदा तिआं नी, अपर जिआं तू चाहंदा ऐ तिआं ई होयें ।
\v 40 भिरी तिन्हीं चेलयां अल्ल आई नैं तिन्हां जो सुतेया दिख्या । कने पतरसें ग्लाया, “क्या तुहां मिन्जो ऐ सौगी इस बग्त भी नी जागी सके ।
\v 41 जागदे रैह्आ, कने प्रार्थना करदे रैह्आ कि तुहां परीक्षा च ना पौन आत्मां तां त्यार ऐ , अपर शरीर कमजोर ऐ ।”
\v 42 भिरी तिन्हीं दूयी बरी जाई नैं एह प्रार्थना कित्ती, “हे मेरे पिता, जे एह मेरे पीणे बगैर नी हटी सकदा तां तेरी इच्छा पूरी होयें ।”
\v 43 ताह्लू तिन्हीं आई नैं तिन्हां जो भिरी सुतेया दिख्या, क्जोकि तिन्हां दियां अंखी निदरां नैं भरौइआं थियां ।
\v 44 तिन्हां जो छड्डी नैं सैह भिरी चली गैआ, कने तिसा उआजा च भिरी त्री बरी प्रार्थना कित्ती ।
\v 45 ताह्लू तिन्हीं चेलयां अल्ल आई नैं ग्लाया, “हुण सोई रैह्आ, कने अराम करा; दिखा, बग्त आई रैह्आ, कने माणुये दा पुत्तर पापियां दे हत्थ पकड़ुआया जाणां ऐ ।
\v 46 उठा, चला; दिखा, मेरा पकड़ुआणे आळा नैड़ें आई रैह्आ ऐ ।
\s यीशु मसीह जो धोखे नैं पकड़णां
\r ( मरकुस 14 : 43-50; लूका 22 : 47-53 ; यूहन्ना 18 : 3-12 )
\p
\v 47 सैह एह ग्ला दा था कि यहूदा जेह्ड़ा बारां चेलयां च इक्क था आया, कने तिस सौगी प्रधान याजकां कने स्याणे माणु दिन बडी भीड़, तलवारां कने डांगा लैई करी आई ।
\v 48 तिसदे पकड़ुआणे आळें तिन्हां जो नशाणी दित्ती : “जिसदा मैं पुक्का लैं सैई ऐ : तिसियो पकड़ी लैनेयो ।”
\v 49 कने ताह्लू ई यीशु अल्ल आई नैं ग्लाया, “हे रब्बी नमस्कार!” कने तिसदे मत्ते पुक्के लै ।
\v 50 यीशुयें तिस नैं ग्लाया, “हे दोस्त, जिस कम्मे तांई तू आया ऐ, तिसियो करी लै ।” ताह्लू तिन्हां बक्खे आई नैं यीशु पर हत्थ पाया कने तिसियो पकड़ी लैआ ।
\v 51 यीशु दे चेलयां च इक्की हत्थ बधाई नैं अपणी तलवार कड्डी लैई कने महायाजके दे दासे पर चल्लाई नैं तिसदा कनं बड्डी दित्ता ।
\v 52 ताह्लू यीशुयें तिस नैं ग्लाया, “अपणियां तलवारा म्याना च रख क्जोकि जेह्ड़े तलवारा जो चलांदे हन सैह तलवारा नैं खत्म कित्ते जांगे ।
\v 53 क्या तू नी जाणदा कि मैं अपणे पिता नैं विणती करी सकदा, कने सैह सुअर्गदूतां दी बारा पलटन ते भी जादा हुण मेरे सामणे पज्जाई सकदा ऐ?
\v 54 अपर पवित्रशात्रे दी सैह गल्लां कि ऐसा होणां जरूरी ऐ, किआं पूरी होणी?”
\v 55 तिस बग्त यीशुयें भीड़ा नैं ग्लाया, “क्या तुहां तलवारां कने डांगा लैई नैं मिन्जो डाकूये साइआं पकड़णे तांई आयेयो हन? मैं हर दिन मंदरे च बैई नैं शिक्षा दिंदा था, अपर तुहां मिन्जो नी पकड़ेया ।
\v 56 अपर एह सब इसतांई होया ऐ कि भविष्यवक्तां दे वचन पूरे होन ।” ताह्लू सारे चेले तिसियो छड्डी नैं नठी गै ।
\s महासभा दे सामणे यीशु मसीह
\r ( मरकुस 14 : 53-65; लूका 22 : 54,55, 63-71; यूहन्ना 18 : 13,14, 19-24 )
\p
\v 57 ताह्लू यीशु जो पकड़णे आळे तिसियो काइफा नाये दे महायाजके अल्ल लैई गै, जित्थू शास्त्री कने स्याणे माणु कट्ठे होयो थे ।
\v 58 पतरस दूरी बणांई करी तिसदे पचांह् पचांह् महायाजके दे अंगणे तिकर गैआ कने अंदर जाई नैं अन्त दिखणे तांई प्यादेयां सौगी बैई गैआ ।
\v 59 प्रधान याजक कने सारी महासभा यीशु जो मारणे तांई तिसदे वरखलाफ झूठी गवाहिया दिया तोपा च थे,
\v 60 अपर मते झूठे गवाहां दे होणे पर भी सैह गवाही नी पाई सके । लास्ट च दो माणु आये,
\v 61 कने ग्लाया, “इन्हीं ग्लाया ऐ कि मैं परमात्में दे मंदरे जो ढाई सकदा कने तिसियो त्रीं दिनां च बणांंई सकदा ।
\v 62 ताह्लू महायाजकें खड़े होई नैं यीशुये नैं ग्लाया, “क्या तू कोई जबाब नी दिंगा? एह माणु तेरे वरखलाफ क्या गवाही दै दे हन?”
\v 63 अपर यीशु चुप रैह्आ । ताह्लू महायाजकें तिस नैं ग्लाया, “मैं तिज्जो जिंदे परमात्में दी कसम दिंदा कि जे तू परमात्में दा पुत्तर मसीह ऐ, तां अहां नैं ग्लाई दै ।”
\v 64 यीशुयें तिस नैं ग्लाया, “तैं अप्पु ई ग्लाई दित्ता; जे मैं तुहां नैं एह भी ग्लांदा कि हुण ते तुहां माणुये दे पुत्तरे जो सर्वशक्तिमान दे सज्जे पास्सें बैठेयो, कने अम्बरे दे बदळां पर ओंदे दिखगे ।”
\v 65 इसा गल्ला पर महायाजकें अपणे कपड़े फाड़े कने ग्लाया, “इन्हीं परमात्में दी निंदा कित्ती ऐ, हुण अहां जो गवाहां दी क्या जरूरत” दिखा, तुहां हुण एह निंदा सुणी ऐ ।
\v 66 तुहां क्या सोचदे हन?” तिन्हां जबाब दित्ता, “एह मारणे जोग्गा ऐ ।”
\v 67 ताह्लू तिन्हां तिसदे मुँमें पर थुकेया कने तिसियो मुक्क मारे, दूयेयां चपैड़ां मारी नैं ग्लाया,
\v 68 “हे मसीह, अहां नैं भविष्यवाणी करी नैं ग्ला कि कुणी तिज्जो मारेया ।”
\s पतरसे दा मुकरना
\r ( मरकुस 14 : 66-72; लूका 22 : 56-62; यूहन्ना 18 : 15-18, 25 -27 )
\p
\v 69 पतरस बाहर अंगणे च बैठ्या था कि इक्क दासाणी तिस अल्ल आई कने ग्लाया, “तू भी यीशु गलीलिये सौगी था ।”
\v 70 तिन्हीं सबना सामणे एह ग्लांदे होये मना कित्ता, “मैं नी जाणदा तू क्या ग्लादी ऐ ।”
\v 71 जाह्लू सैह बाहर अंगणे च गैआ, तां दूईया नौकराणियां तिसियो दिखी नैं तिन्हां नैं जेह्ड़े तित्थु थे ग्लाया, “एह भी तां यीशु नासरिये सौगी था ।”
\v 72 तिन्हीं कसम खाई नैं भिरी मना कित्ता “मैं तिस माणु जो नी जाणदा ।”
\v 73 थोड़िया देरा बाद लोकां जेह्ड़े तित्थु खड़ूतेयो थे, पतरसे अल्ल आई नैं तिस नैं ग्लाया, “सचमुच तू भी तिन्हां च इक्क ऐ, क्जोकि तेरी बोली तेरा भेद खोली दिंदी ऐ ।”
\v 74 ताह्लू सैह धिक्कारणे कने कसम खाणां लग्गा : मैं तिस माणुये जो नी जाणदा ।” कने ताह्लू ई कुक्ड़े बांग दैई दित्ती ।”
\v 75 ताह्लू पतरसे जो यीशु दी ग्लाईयो गल्ल याद आई : कुक्ड़े दे बांग दैणे ते पैहलें तैं त्रै बरी मिन्जो ते मुकरणां ऐ ।” कने सैह बाहर जाई नैं घुटी घुटी रोया ।
\c 27
\s पिलातुसे दे सामणे यीशु मसीह
\r ( मरकुस 15 : 1; लूका 23 : 1,2; यूहन्ना 18 : 28-38 )
\p
\v 1 जाह्लू भ्याग होई तां सारे प्रधान याजकां कने लोकां दे स्याणेयां यीशु जो मारणे दी योजना बणांई ।
\v 2 तिन्हां तिसियो बन्नया कने लैई जाई नैं पिलातुस हाकमे दे हुआले करी दित्ता ।
\s यहूदा दा आत्महत्या करणां
\r ( चेलयां दे कम्म 1 : 18,19 )
\p
\v 3 जाह्लू तिसदे पकड़ुआणे आळे यहूदें दिख्या कि सैह आरोपी ठेहराया गैआ ऐ तां सैह पछताया कने सैह तीई चांदी दे सिक्के प्रधान याजकां कने स्याणेयां अल्ल वापस लैई लाया ।
\v 4 ~कने ग्लाया, “मैं बेकसूरे जो मारणे तांई पकड़ुआई नैं पाप कित्ता ऐ ।” तिन्हां ग्लाया, “अहां जो क्या? तू ई जाण ।”
\v 5 ताह्लू सैह तिन्हां सिक्केयां जो मंदरे च सट्टी नैं चली गैआ, कने जाई नैं अपणे आप्पे जो गळफा लगाई लैआ ।
\p
\v 6 प्रधान याजकां तिन्हां सिक्केयां जो लैई नैं ग्लाया, इन्हां जो भंडारे च रखणां ठीक नी; क्जोकि एह खून दा पैसा ऐ ।”
\v 7 कने तिन्हां सलाह करी नैं तिन्हां सिक्केयां ते परदेशियां जो दबणे तांई कुम्मारे दा खेत खरीदी लैआ ।
\v 8 इसा बजाह ते सैह खेत अज्जे तिकर खूने दा खेते दे नांये ते जाणेयां जांदा ऐ ।
\v 9 ताह्लू जेह्ड़ा वचन यिर्ययाह भविष्यवक्ता दे दुआरा ग्लाया गैआ था सैह पूरा होया : तिन्हां सैह तीई सिक्के जे तिस ठेहराये होये रेटे जो (जिसियो इस्राएल दी औलादा च कितणेयां ठेहराया था) लैई लैआ,
\v 10 कने जिआं प्रभुयें मिन्जो हुक्म दित्ता था तिआं ई तिन्हां जो कुम्मारे दे खेत दे रेटे च दैई दित्ता ।”
\s पिलातुस कने यीशु मसीह
\r ( मरकुस 15 : 2-5; लूका 23 : 3-5; यूहन्ना 18 : 33-38 )
\p
\v 11 जाह्लू यीशु पिलातुसे सामणे खड़ूतेया था तां पिलातुसे तिसते पूछया, “क्या तू यहूदियां दा राजा ऐ?” यीशुयें तिसियो सदेया, “तू अप्पु ई ग्ला दा ऐ ।”
\v 12 जाह्लू प्रधान याजक कने स्याणे तिस पर आरोप लगा दे थे, तां तिन्हीं कुच्छ जबाब नी दित्ता ।
\v 13 इसा गल्ला पर पिलातुसें तिस नैं ग्लाया, “क्या तू नी सुणदा कि एह तेरे वरखलाफ कितणियां गवाहियां दैआ दे हन?”
\v 14 अपर तिन्हीं तिस जो इक्की गल्ला दा भी जबाब नी दित्ता, ऐत्थू तिकर कि हाकमे जो बड़ी हैरानी होई ।
\s मौती दी सज्जा दा हुक्म
\r ( मरकुस 15 : 6-15; लूका 23 : 13-25; यूहन्ना 18 : 39 -- 19 :16 )
\p
\v 15 पिलातुसे दा एह रुआज था कि तिस तौआरे च लोकां तांई कुसी इक्की कैदिये जो जिसियो सैह चांहदे थे, छड्डी दिंदा था ।
\v 16 तिस बग्त तिन्हां दे ऐत्थू बरअब्बा नांये दा इक्क मनेया कैदी था ।
\v 17 कने जाह्लू सैह किट्ठे होये, तां पिलातुसें तिन्हां नैं ग्लाया, “तुहां कुसजो चांहदे हन कि मैं तुहां तांई छड्डी दैं? बरअब्बा जो, या यीशुये जो जेह्ड़ा मसीह नांये ते जाणेयां जांदा ऐ?”
\v 18 क्जोकि सैह जाणदा था कि तिन्हां तिसियो जळनियां नैं पकड़ुआया ऐ ।
\v 19 जाह्लू सैह न्याय दी गद्दी पर बैठया था तां तिसदिया लाड़िया तिसियो सददी घल्लया, “तू तिस धर्मिये दे मामले च हत्थ मत पांदा, क्जोकि मैं अज्ज सुपणे च तिसदिया बजाह ते बड़ा दुख झेलया ऐ ।
\p
\v 20 प्रधान याजकां कने स्याणेयां लोकां जो भड़काया कि सैह बरअब्बा जो छड्डी दैं, कने यीशुये जो मारवाई दैं ।
\v 21 पिलातुसे तिन्हां ते पूछया, “इन्हां दूनी च कुसियो चांहदे हन कि मैं तुहां तांई छड्डी दैं?” तिन्हां ग्लाया, “बरअब्बा जो ।”
\v 22 पिलातुसें तिन्हां ते पूछया, “भिरी यीशु जो, जेह्ड़ा मसीह नांये ते जाणेयां जांदा ऐ क्या करें?” सारेयां तिस नैं ग्लाया, “सैह सूलिया पर टूंगया जाये
\v 23 पिलातुसे ग्लाया, क्जो तिन्हीं क्या बुरा कित्तेया ऐ?” अपर सैह होर भी डडी डडी नैं ग्लाणां लग्गे, “सैह सूलिया पर टूंगया जाये ।”
\v 24 जाह्लू पिलातुसें दिख्या कि कुच्छ बणी नी सकदा अपर इसदे उल्ट हल्ला बधदा जा दा ऐ, तां तिन्हीं पाणी लैई नैं भीड़ा सामणे अपणे हत्थ धोत्ते कने ग्लाया, “मैं इस धर्मिये दे खून ते बेकसूर ऐ; तुहां ई जाणां ।”
\v 25 सारेयां लोकां जबाब दित्ता, इसदा खून अहां पर कने म्हारी औलाद पर होयें ।”
\v 26 इसा गल्ला पर तिन्हीं बरअब्बा जो तिन्हां तांई छड्डी दित्ता, कने यीशु जो कोड़े लगुआई नैं तिन्हां दे हुआले करी दित्ता, कि सूलिया पर टूंगया जाये ।
\s सपाईयां ते यीशु मसीह दी बेज्जती
\r ( मरकुस 15 : 16-20; यूहन्ना 19 : 2-3 )
\p
\v 27 ताह्लू पिलातुसे दे सपाईयां यीशु जो किले च लैई जाई नैं सारी पलटन तिसदे चौनी बक्खें किट्ठी कित्ती,
\v 28 कने तिस दे कपड़े खोली नैं तिसियो बैजनी रंगे दा चौला लौआया,
\v 29 कने कंडेया दा मुकुट बणांंई नैं तिसदे मुँडे पर रखया, तिसदे सज्जे हत्थ च सरकंडा दित्ता कने तिसदे गांह गोडे दे भार बैई नैं तिसियो मजाके च डुआई नैं ग्लाया, “हे यहूदियां दे राजा, नमस्कार ।”
\v 30 ~कने तिस पर थूकेया; कने सैई सरकंडा लैई नैं तिसदे मुँडे पर मारणां लग्गे ।
\v 31 जाह्लू सैह तिसदा मजाक करी बैठे, तां सैह चौला तिस ते खोली नैं भिरी तिस दे कपड़े तिसियो लौआई दित्ते, कने सूलिया पर टूंगणे तांई लैई चले ।
\s यीशु मसीह दा सूलिया पर टंगाया जाणां
\r ( मरकुस 15 : 21-32; लूका 23 : 26-43; यूहन्ना 19 : 17-27 )
\p
\v 32 बाहर जांदे जांदे तिन्हां जो शमौन नाये दा इक्क कुरेनी माणु मिलेया । तिन्हां तिसियो बेकार च पकड़ेया कि यीशु दिया सूलिया चुकी नैं लैई चलें ।
\v 33 तिसा जगाह जिसियो गुलगुता या खोपड़ी दी जगाह भी ग्लांदे हन, पुज्जी करी,
\v 34 तिन्हां पित्त मिलाया अंगूरा दा रस यीशु जो पीणे जो दित्ता, अपर तिन्हीं चखी नैं पीणा नी चाया ।
\v 35 ताह्लू तिन्हां यीशु जो सूलिया पर टूंगया कने पर्चियां पाई नैं तिसदे कपड़े बंडी लै,
\v 36 कने तित्थु बैई नैं पैहरा दैणां लग्गे ।
\v 37 कने तिसदा दोष पत्र तिसदे मुँडे उपर लगाया, कि एह यहूदियां दा राजा यीशु ऐ” ।
\v 38 ताह्लू तिस सौगी दो डाकू थे, इक्क सज्जे कने इक खब्बे, सूलिया पर टूंगे ।
\v 39 ओणे जाणे आळेया सर हिलाई हिलाई नैं तिसदी निंदा करदे थे,
\v 40 कने एह ग्लांदे थे, “हे मंदरे ढाणे आळे कने त्री दिना च बनाणे आळे, अपणे आप्पे जो तां बचा! जे तू परमात्में दा पुत्तर ऐ, तां सूलिया पर ते लौई आ ।”
\v 41 इस तरीके नैं प्रधान याजक भी शास्त्रियां कने स्याणेयां समेत मजाक करी करी नैं ग्लांदे थे,
\v 42 इन्हीं होरनी माणुआं जो बचाया, अपर अपणे आप्पे जो नी बचाई सकदा । एह तां इस्राएले दा राजा’ ऐ । हुण सूलिया ते लौई आये तां अहां तिस पर वसुआस करन ।
\v 43 तिन्हीं परमात्में पर भरोसा रखेया; जे सैह इसियो चाहंदा, तां हुण इसियो छडाई लै, क्जोकि इन्हीं ग्लाया था, “मैं परमात्में दा पुत्तर ऐ ।”
\v 44 कने डाकू भी जेह्ड़ा तिस सौगी टूंगयो थे तिसदी निंदा करदे थे ।
\s यीशु मसीह दा प्राण त्यागणां
\r ( मरकुस 15 : 33-41; लूका 23 : 44-49; यूहन्ना 19 : 28-30 )
\p
\v 45 दोपेरा ते लैई नैं त्रीये पैहर तिकर तिस सारे देशे च नैहरा छाई रैह्आ ।
\v 46 त्रीये पैहर दे नैड़े यीशुयें बड़ी उआजा नैं डडी नैं ग्लाया, “ऐली ऐली, लमा शबक्तनी?” मतलब “हे मेरे परमात्मां, हे मेरे परमात्मां, तैं मिन्जो क्जो छड्डी दित्ता?”
\v 47 जेह्ड़े औत्थू खड़ूतेयो थे, तिन्हां च कितणयां एह सुणी नैं ग्लाया, “सैह तां एलिय्याह जो हक्कां पा दा ऐ ।”
\v 48 तिन्हां च इक्क ताह्लू ई दौड़ेया कने स्पंज लैई नैं सिरके च डुबाया, कने सरकंडे पर रखी नैं तिसियो चुसाया ।
\v 49 होरनी ग्लाया’ “रुकी जा, दिख, एलिय्याह तिसियो बचाणा ओंदा ऐ कि नी ।”
\v 50 ताह्लू यीशुयें जोरे नैं डडी नैं प्राण छड्डी दित्ते ।
\v 51 कने दिखा मंदरे दा पड़दा उपरे ते थलै तिकर फटी नैं दो तुकड़े होई गैआ : कने धरती हिल्ल गैयी कने चट्टाना तीड़की गैईयां,
\v 52 कने कब्रां खुली गैईयां, कने सुतेयो पवित्र लोकां दी मत्तियां लाशा जिंदिया होई गैईयां,
\v 53 कने तिस दे जिंदे होणे दे बाद सैह कब्रां ते निकळी नैं पवित्र शैहर च गै कने मतेआं जो दुस्से ।
\v 54 ताह्लू सूबेदार कने जेह्ड़ा तिस सौगी यीशु दा पैहरा दे दे थे, हिल्लण कने जेह्ड़ा कुच्छ होया था तिसियो दिखी नैं बड़े भरी डरी गै कने ग्लाया, एह सच मुच परमात्में दा पुत्तर था ।
\v 55 तित्थु मतिआं जणांसा जेह्ड़ियां गलीले सैहरे ते यीशु दी सेवा करदी होई तिस सौगी आईयां थियां, दूर ते एह दिखा दियां थियां ।
\v 56 तिन्हां च मरियम मगदलीनी, कने याकूब कने योसेसे दी मां मरियम, कने जबदिये दे पुत्तरां दी मां थी ।
\s यीशु मसीह जो कब्रा च रखेया जाणां
\r ( मरकुस 15 : 42-47; लूका 23 : 50-56; यूहन्ना 19 : 38-42 )
\p
\v 57 जाह्लू संज होई तां यूसुफ नाये दा अरिमतिया दा इक्क अमीर माणु, जेह्ड़ा यीशु दा चेला था, आया ।
\v 58 तिन्हीं पिलातुसे अल्ल जाई नैं यीशु दी लाश मंगी । इसा गल्ला पर पिलातुसें लाशा जो देई दैणे दा हुक्म दित्ता ।
\v 59 यूसुफें लाश लैई, कने तिसियो चिट्टिया चादरा च लपेटया
\v 60 कने तिसियो अपणियां नौईआं कब्रा च रखया, जेह्ड़ी तिन्हीं चट्टाना च कोरियो थी, कने कब्रा दे मुँमे पर भारी पत्थर खसकाई नैं चली गैआ ।
\v 61 मरियम मगदलीनी कने दूई मरियम तित्थु कब्रा दे सामणे बैठियो थी ।
\s कब्रा पर पैहरा
\p
\v 62 दूआ दिन जेह्ड़ा त्यारी दे दिन दे बादे दा दिन था, प्रधान याजकां कने फरीसियां पिलातुसें अल्ल किट्ठे होई नैं ग्लाया,
\v 63 “हे महाराजा, अहां जो याद ऐ , कि तिस भरमाणे आळे जाह्लू सैह जिंदा था, तुहां जो ग्लाया था, कि “मैं त्री दिना दे बाद जिंदा होई जाणां ।
\v 64 इसतांई हुक्म दैया कि त्रै दिन तिकर कब्रा दी रखवाली कित्ती जां, इआं ना होयें कि तिसदे चेले आई नैं तिसियो चोरी लैई जान कने लोकां नैं ग्लाणां लग्गे, ‘सैह मरेयां च जिंदा होई गैआ ऐ ।’ ताह्लू पिछला धोखा पैहले ते भी बुरा होणां ।”
\v 65 पिलातुसें तिन्हां नैं ग्लाया, “तुहां अल्ल अपणे पैहरेदार हन । जा, अपणियां समझा दे मताबक रखवाली करा ।”
\v 66 सैह पैहरेदारां जो सौगी लैई नैं गै, कने पत्थरे पर मोहर लगाई नैं कब्रा दी रखवाली कित्ती ।
\c 28
\s यीशु मसीह दा दुवारा ते जिंदा होणां
\r ( मरकुस 16 : 1-8; लूका 24 : 1-12; यूहन्ना 20 : 1-10 )
\p
\v 1 सब्त दे दिनां दे बाद हफ्ते दे पैहले दिन भ्याग होणे ते पैहलें ई मरियम मगदलीनी कने दूई मरियम कब्रा जो दिखणां आईयां ।
\v 2 कने दिखा, इक्क बडा हिल्लण होया, क्जोकि प्रभु दा दूत सुअर्गे ते लौत्था कने बक्खे आई नैं तिन्हीं पत्थरे जो रड़काई दित्ता, कने तिस पर बैई गैआ ।
\v 3 तिसदा रूप बिजलिया साइआं कने तिसदे कपड़े पाळे साइआं चमका करदे था ।
\v 4 तिसदे डरे दे चौंकीदार कंमी पै, कने मरेयां साइआं होई गै
\v 5 सुअर्गदूतें जणांसां जो ग्लाया, “मत डरा, मैं जाणदा कि तुहां जेह्ड़ा सूलिया पर टूंगया था तिसियो तोपा दियां हन ।
\v 6 सैह ऐत्थू नी ऐ, अपर अपणे वचने दे मताबक जिंदा होई गैआ ऐ । ओआ, एह जगाह दिखा, जित्थू प्रभु रखया था,
\v 7 कने झटपट जाई नैं तिसदेयां चेलयां नैं ग्ला कि सैह मरेयां ते जिंदा होई गैआ ऐ, कने सैह तुहां ते पैहले गलीले जो जांदा ऐ, तुहां तित्थु तिसदा दर्शन पाणां । सुणां, मैं तुहां नैं एह सब दस्सी दित्ता ।”
\p
\v 8 ~ सैह डरे सौगी बड़ी खुशिया सौगी कब्रा ते झटपट जाई नैं तिसदे चेलयां जो खबर दैणे तांई दौड़ियां ।
\v 9 ताह्लू यीशु तिन्हां जो मिलेया । कने ग्लाया, “सलाम” । तिन्हां बक्खे आई नैं कने तिसदे पैर पकड़ी नैं तिसियो प्रणांम कित्ता ।
\v 10 ताह्लू यीशुयें तिन्हां नैं ग्लाया, “मत डरा; मेरे भाऊआं नैं जाई नैं ग्ला कि गलीले जो चले जा न, तित्थु सैह मिन्जो सौगी मिलगे ।”
\s पहरुआं दी सूचना
\p
\v 11 सैह जा दियां थियां कि चौंकीदारां च कुच्छना सैहर च आई नैं पूरा हाल प्रधान याजकां नैं ग्लाई दित्ता ।
\v 12 ताह्लू तिन्हां स्याणेयां सौगी किट्ठे होई नैं सलाह कित्ती कने सपाईयां जो बड़ी चांदी दैई नैं ग्लाया,
\v 13 “तुहां ग्लाणां कि राती जो जाह्लू अहां सुतेयो थे, तां तिसदे चेले आई नैं तिसियो चुराई लैई गै ।
\v 14 कने जे एह गल्ल पिलातुसे दे कन्नां तिकर पुज्जगी, तां अहां तिसियो समझाई लैंगे कने तुहां जो खतरे ते बचाई लैंगे ।”
\v 15 कने तिन्हां पैसे लेई नैं जिआं सखायो थे, तिआं ई कित्ता । एह गल्ल अज्जे तिकर यहूदियां च प्रचलित ऐ ।
\s यीशु मसीह दा दुस्सणां कने चेलयां जो आखरी हुक्म
\r ( मरकुस 16 : 14-18 ; लूका 24 : 36-49; यूहन्ना 20: 19-23; चेलयां दे कम्म 1 : 6-8 )
\p
\v 16 ग्याराह चेले गलीले च तिस प्हाड़े पर गै जिसियो यीशुयें दस्सया था ।
\v 17 तिन्हां तिसदे दर्शन पाई नैं तिसियो प्रणांम कित्ता, अपर कुसी कुसी जो शक होया ।
\v 18 यीशुयें तिन्हां अल्ल आई नैं ग्लाया, “सुअर्ग कने धरतिया दा सारा हक्क मिन्जो दित्ता गैआ ऐ ।
\v 19 इसतांई तुहां जा, सारेयां देशां दे लोकां जो चेला बणां; कने तिन्हां जो पिता, कने पुतर, कने पवित्र आत्मां दे नांये ते बपतिस्मा दैआ,
\v 20 कने तिन्हां जो सारियां गल्लां जेह्ड़ा मैं तुहां जो हुक्म दित्ता ऐ, मनणां सखा : कने दिखा मैं संसारे दे अंत तिकर सदा तुहां सौगी ।
